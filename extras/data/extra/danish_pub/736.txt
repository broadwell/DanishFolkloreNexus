I Skjærn sogn ligger gårdene Nörholt og Brovang. Mange havde set lys på Nörholts mark, og det var en almindelig tale, at her var en skat begravet. De to mænd havde tit talt om, at de vilde gjøre et forsøg på at finde den, og en aften skulde da den ene stå i Nörholts gård, medens den anden gik efter lyset, og så blæse i en flöjte, når han nåede det, ti lyset forsvandt for den, der nærmede sig, men skinnede lige klart for den, som stod i afstand. Niels Brovang gik så med en stok i hånden, og da han hørte flöjten, stak han stokken i jorden. Kort efter kom Niels Nörholt og hans pige med spader og skovle, og så grov de med stor iver. Endelig stödte de mod noget hårdt, og det viste sig at være låget af en kasse. Den ene sprang nu ned og fik fat i en lådden hund. Af skræk vilde han straks have løbet sin vej, men pigen var mere modig, hun tog sit törklæde af hovedet og bredte på græsset, løste sit forklæde af og greb om hunden med. Så sagde den, da hun havde lagt den på törklædet: "Fordi du tog mig så godt og lagde mig så blödt, skal du have lov til at tage skatten." Nu gik hun atter ned i hullet og fik fat på en kande så tung, at hun næppe kunde løfte den op. Derefter lagde hun igjen hunden på sin plads, og de kastede hullet til. Da de kom hjem, viste det sig, at kanden var fuld af guldmønter. Så delte begge gårdmændene dem imellem sig og gav pigen en lille sum for hendes udviste mod.