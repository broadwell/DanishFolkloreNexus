Min gamle bedstefader fortalte mig i min barndom, at da sognefolkene en søndag morgen kom til Toksværd kirke på Sjælland, da lå der uden for dören et frygteligt uhyre, som kaldtes en lindorm. Ingen turde nærme sig den, så man den dag med sorg måtte gå hjem uden at kunne komme i kirke. Kun én af mændene gik op i tårnet og skød med kraft på uhyret, men alt prellede af på dets tykke skind. Man fik da en tyrekalv til præstegården, og sognets folk bragte mælk og blod til den at drikke. I få måneder voksede den så stærkt, at den blev helt uvane og sprængte til sidst stalddøren, sprang over på kirkegården og rev uhyret ihjel. I den tid, da kalven voksede, gik man dog i kirke, idet man fik lavet en dör i den nordre side, og den anden blev så muret efter.    Nu er indgangen i den vestre ende.