Der var en præst i Torslev, der hed Deichmann. Han brugte at læse for konfirmanterne på kirkegulvet. Ligesom han en dag læste allerbedst, kom der en stor sort hund ind på kirkegulvet. Han blev ved at skubbe op på börnene, så de kom op i koret allesammen, og hunden fulgte bag efter. Men så rejste præsten ud af kirken, og hunden fulgte, men börnene blev der inde. Så blev han ude en halv time og kom da ind igjen. Da var han så forandret, at börnene ikke kunde kjende ham. Så siger præsten til dem, at når de nu kom hjem og talte om det, der var passeret her i kirken i dag, skulde de ikke blive konfirmeret af ham. Ingen så hunden mere, og börnene sagde det alligevel. Men folk tav stille med det, så præsten fik intet at vide.