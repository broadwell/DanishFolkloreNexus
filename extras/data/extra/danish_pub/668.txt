Et sted i Jylland var en gang et par forlovede, og kort för den tid, da deres bryllup var bestemt, døde karlen. Pigen gik nu og sörgede meget over ham. Hun tjente hos en degn, som boede lidt uden for byen tæt ved kirken, og en aften hun havde været et ærende i byen og gik hjem igjen, så hun en rytter, der kom ridende imod hende, på vejen fra kirkegården. Månen skinnede klart, og hun kunde se, det var hendes døde kjæreste. Da rytteren kom tæt til hende, sang han:      
"Månen skinner blank;
den døde rider krank,
bliver du ikke bange ?"
Pigen blev for skrækket stående, og rytteren sang det samme igjen, men da han sang det tredje gang, begyndte hun at løbe hjem efter. Da rytteren så dette, sprang han af hesten og løb efter hende, men hun fik dören smækket i, inden han nåede hende, og inden for kunde hun høre, hvorledes han uden for stod og skrabede på dören.