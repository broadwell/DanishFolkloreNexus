Jens Plovgård boede et sted omme ved Vesterhavet, måske i Ramme, og han var en rigtig ægte heks. En gang var der en mand ovre i Store-Ty, der kom til ham, for han havde nogle svin, der var blevet borte for ham — det var nemlig i den tid, da svinene gik ude. Da han nu kom, var Jens Plovgård ikke hjemme, men konen mente, at han skulde nok komme hjem om aftenen, så han kunde godt vente, og hun foreslog ham at lægge sig i laden. Så gik han også der ned. Om natten kom Jens Plovgård hjem, og konen fortalte om denne her Tybo, der havde været der. Men hun siger ikke, at han lå i laden. Så går Jens Plovgård også ud i laden og kalder Fanden til sig og spörger ham, hvor svinene var blevet af. Den Slemme fortæller ham, at hans nabo havde slået dem ihjel og begravet dem i en sandbanke, han selv havde tæt op ved gården. Det ligger nu Tyboen og horer på, og så synes han, at nu kan han lige så godt gå hjem. Men han kom ikke helt hjem, for Jens Plovgård sendte bud efter ham, og han måtte tilbage og få ordenllig besked af ham.