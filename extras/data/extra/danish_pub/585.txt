En smed og en kone levede godt sammen og var kjönne stræbsomme folk, men så blev han syg og lå to års tid. De havde en svend, og han kunde godt forrette arbejdet, så kunderne blev lige godt ved at tage dertil. Konen tykte, at det kostede for meget at have manden der liggende, og blev til sidst led ved ham. Samtidig blev hun mere fortrolig med karlen, og de fandt på at tage livet af manden. Karlen skulde smede et langt söm til hende, og hun bildte ham ind, hun vilde slå det ind et sted at hænge noget på. Siden han havde smedet det, talte hun med ham om at slå det i hovedet på smeden, og så skulde de have hverandre. Hun holdt sömmet, og han slog til, og så blev de gift og levede sammen i 30 år. Så var det en dag, graveren gravede på kirkegården, som han gjorde så tit, og kastede den hovedskal op med det söm i og kunde nok forstå, at her var noget fordølgt. Han bar hovedskallen ned til præsten, og graveren var så gammel, at han kunde huske, hvem der var begravet på den plads. Præsten sender så bud efter konen og spörger, om hun kan kjende hendes mand. Nej, det var da ikke at snakke om, da han var død for 30 år siden. Så kom han med den skal og viste hende, og så kunde hun nok kjende ham. De kom begge til at lide deres straf her i livet, både svenden og konen.