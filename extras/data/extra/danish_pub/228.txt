Döve-Lavs og en kjælling, han havde, kom en nat til at ligge i Mørke. Han var vist ikke gift med hende, for han var skilt ved hans rigtige kone. Han var glarmester og kjørte her omkring med den kjælling og så de börn, han havde både ved hende og den anden. Som de nu havde været der om natten, og konen om morgenen var ude at malke, så råber kjællingen til Lavs, for han var jo döv: "Det går ikke rigtig til her, Lavs, der har rendt en hare her i nat". — "Hvad da?" siger han. "Jo, de sölle folk de er ulykkelige." Det var nu i laden, denher snakken gik for sig, og konen, der malker, hun hører det, for det var jo höj snak, og hun render ind til manden og siger: "Sådan og sådan har de folk her ude sagt til hinanden, skal vi ikke have at vide, hvad der er ved det?" Jo. Nå, konen hun går ud til dem: "Hvad er det, I har snakket om. er vi ulykkelige?" Sidsel siger ja. "Hvad skal vi da gjøre?" Ja, det skulde hun nok sige dem. De skulde have gravet ned for ved deres seng, men de måtte ikke snakke om det til nogen, og så skulde hun have 20 rigsdaler, for de skulde graves ned. Folkene de gik omkring i byen og lånte pengene, og så gav kjællingen sig til at grave uden for sengen. Der forestillede hun, hun fandt et muldvarpeskind, som var fuldt af sten, og det skulde brændes, hvad der da også blev gjort. Men folkene blev ellers ikke kloge på, hvad det var for et uhyre, der plagede dem. Hun sagde, at hun havde gravet pengene ned, men det var jo ikke sandt, dem havde de jo taget, og så havde folkene dem at føde på i flere dage. Endelig blev bymændene opmærksomme på det og fik gjort anstalt for at få Döve-Lavs og hans slæng væk. Sidsel Rollands kom i tugthuset, for det var jo hende, der havde stået for det hele.