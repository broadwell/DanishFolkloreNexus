En enkemand fik sin kone på Gjøl, det var netop min moster. Hun havde för haft en kjæreste, og han kom ind til dem en dag, og han sagde: goddag! og hun hilste også, men ellers havde de ikke mere snak med hinanden. Manden blev ligegodt fortrödt over det besøg, og da de skulde i seng, lagde han sig tværs over sengen, så hun nær ikke havde kommet ned i den til ham, og hun skulde jo ligge foruden for at passe barnet. Det var ét, han havde med den første kone. Det gav sig til at græde, og så sagde hun til sig selv, at det skulde have lov at græde, for det var hans barn og ikke hendes. Så kom den rette moder og lagde sig over sengen, og så tav barnet stille. Konen rejste sig nu op i sengen og sagde til hende, at hun skulde gå til hendes hvilested, for barnet skulde nu ingen nød lide, så længe hun var levende. Barnet blev aldrig rigtig, men blev alligevel før og  stor.