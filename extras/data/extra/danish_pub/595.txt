En mand og en kone, begge to unge folk, kjørte en vinteraften i gråvejr ved midnatstid fra besøg. De sad ene på vognen. Så siger manden til konen, at han skal af lidt, og hun måtte holde på hestene. Men för han stod af, tog han et hjemmestrikket, gult, uldent klæde af halsen og livede hende, idet han sagde, at hvis der kom noget, skulde hun slå dygtig fra sig med det. Så hopper han af vognen til venstre side og går ind i skoven; og kort efter kommer der en varulv tilbage, sætter forbenene op på det nærmere forhjul og lader, som den vil op i vognen. Hun slår fra sig, det bedste hun kan, med klædet et par minutters tid. Pludselig gjör dyret venstre om, smutter ind i buskene og forsvinder. Kort efter kommer manden tilbage, står til vogns og kjører hjem. Da de kom ind i stuen, og konen fik tændt lys, så hun, at der sad gul, ulden tråd imellem mandens tænder. Så siger hun : "Men Per, du er jo en varulv." — "Ja, nu er jeg det ikke mere,  for nu er jeg frelst, Maren!"