På slotspladsen ved Bellinge ligger der en skat begravet, men den er ikke god at få fingre i, for man må ikke tale et ord, fra man begynder at grave efter den, og indtil man får den i hus. Nogle mænd fra egnen har en gang prøvet på at grave den op, og de havde også fået kjedelen, der var fuld af penge, op til kanten af hullet, som de havde gravet, men så kunde en af dem ikke tie stille længere af glæde over den umådelige masse penge, der måtte være i kjedelen. "Det er da forfærdeligt, så tung den er!" sagde han, og aldrig så snart det var sagt, för kjedelen faldt fra dem og sank meget dybere end för, og de måtte gå hjem med tomme hænder. Nulevende folk har for resten set lys brænde på slotspladsen, og da det rimeligvis er over skatten, lyset brænder, så måtte den kunne findes endnu.