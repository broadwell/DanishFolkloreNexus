En aften gik der en halv snes piger hjem fra kartehus, og så skulde de over Borup bæk. Nu vidste de nok i forvejen, at broen var flydt bort, og de gik da og talte om : "Hvis der endda vilde stå en hest der nede, som kunde ride os over bækken." Og da de kom derned, stod der en stor sort hest i vandet. Så satte de sig op, den ene efter den anden, og der var endnu plads til flere. Da så den forreste tilbage og sagde:    
"Jössus Kristus kos,
sikket langt hos!"
Da kastede hesten dem alle af i bækken og forsvandt.