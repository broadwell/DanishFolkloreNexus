Når en kvinde første gang er frugtsommelig og går i angst for födselssmærterne, kan hun slippe for dem, når hun selv vil. Hun skal da för dag gå hen, hvor der ligger en horserad (hestebenrad) eller en horseham (hammen, som omslutter føllet för fødslen) og stille den op. Når hun så kryber nøgen der igjennem tre gange i Djævelens navn, får hun aldrig nogen sinde fødselsveer at mærke; men der knytter sig til hendes førstefødte den forbandelse, at barnet bliver halvvejs dyr; er det en dreng, bliver han en varulv, men er det en pige, bliver hun en mare. Sådanne små stakler ser ud som andre börn på det nær, at öjenbrynene går helt sammen over næsen. Men de er tillige født med en lådden "dot" (lidt ophøjet plet) mellem skuldrene ; den søger moderen meget omhyggelig at skjule, medens barnet er lille, men når det bliver større, meddeler hun det, hvad dotten har at betyde, og så skal barnet nok både da og siden vogte sig for at blotte sig i andres nærværelse. Når barnet bliver fuldvoksent, kommer dets forbandelse, dyrenaturen frem ; så snart mørket er faldet på, fjærner den ulykkelige sig fra andre mennesker, hvorpå dotten mellem skuldrene udvider sig, så hele legemet bliver låddent og med det samme får dyreskikkelse. Så står der en varulv eller mare, eftersom det er en mand eller kvinde, der er forvandlet. Varulven farer ud for at se, om han kan træffe en kvinde, der er frugtsommelig; kan han det og kan komme af sted med at rive fosteret levende ud af moderens liv og dræbe det, så er hans forbandelse hævet med det samme, så han for fremtiden er som andre mennesker. Når en varulv farer ud, humper den af sted på tre ben, medens det fjerde stikker bag ud som en hale. Hunde er al tid slemme ved en sådan stakkel og farer hylende og halsende efter den, og da den kun kan humpe på tre ben, har hundene let ved at indhente den; den må da søge tilflugt mellem tætte buske og tjörue, hvor hundene ikke vover sig ind efter den. Man kan al tid se på et varulvmenneske, når hundene har været efter ham, ti så er han så fælt forreven i ansigtet. Et varulvmenneske kan også blive forløst fra sin ulyksalige tilstand, når én, medens han er i sin naturlige skikkelse, kommer til at sige til ham, at han er en varulv.
En mares skikkelse véd man ikke så meget om, kun at den er som et lille låddent dyr. Maren søger mest at komme ind, hvor mænd sover, dog kan den også godt få i sinde at "ride" kvinder. Den kan kun komme igjennem noglehullet eller et hul, som er boret i dören, loftet, vinduet eller andet træværk, derfor må man være så forsigtig at tilstoppe alle slige huller, hvis man vil undgå mareridt. Man kan også værge sig ved at stille sine træsko foran sengen med hælene ind mod den, ti maren kan ikke komme op, uden at den kan træde ret i dem først. Ridningen består i en meget smærte-fuld trykken for brystet og helt op i halsen, det er ligefrem, som om man skal kvæles. Denne fornemmelse fremkommer ved, at maren lægger sig oven på sengedynen lige over ens hjærtekule, og skjönt maren kun er lille, har den en umådelig vægt, når den sådan lægger sig på én. Den, som frygter mareridt, skal anbringe et rundt håndsold således, at han kan lade det falde over maren og fange den, men han skal anbringe snoren, eller hvad han nu bruger, således, at han, så såre maren er ved at lægge sig, kan lade soldet falde blot ved at gjøre en lille bevægelse, ti har den først lagt sig, så er det umuligt for ham at røre så meget som en finger; det eneste, man under ridningen kan bevæge, er öjnene. Lige med et, för man véd af det, er maren borte, man mærker ikke, den kommer ind, og heller ikke, at den forlader éns sovekammer.   Kan man på den nævnte måde slippe til at fange en mare, er den frelst fra forbandelsen, ti den har ikke magt til at kaste soldet til side, för den får talt alle hullerne i soldets bund; men det kan den ikke komme af sted med. Når så dagskjæret falder ind på den, er den forvandlet til menneske med det samme, og den bliver aldrig mare mere.
Der er sikkert ikke få frugtsommelige kvinder, der tror på varulves tilværelse, og af den grund ikke tör vove sig uden for en dör, når mørket falder på. 