På Bramstrup, en mil fra Odense, var der for mange år siden en forvalter, som hed Maes eller Markus Kalv, der bestyrede gården for en gammel enkefrue, som den gang var ejerinde af den. Denne forvalter var en grusom tyran mod fæstebønderne, han gik altid ud på at gnie og plage dem og fratage dem deres ejendom. Der er en skov, som den gang tilhørte de Volderslev bønder og kaldtes Lunden, hvilken grænsede til Langholm, en skov, som hørte til Bramstrup. Denne lund kunde Markus Kalv ikke tåle, at bønderne skulde beholde, men sögte ved uretfærdighed at frarøve dem den. Tog jord fra gårdens mark i støvlerne o. s. v. og svor ved den hellige treenighed, at den jord, hvorpå han stod samt de grene, der hang over hans hoved, tilhørte fruen på Bramstrup. Da han havde gjort dette, gik han hjem til fruen på Bramstrup og sagde: "Nu er Lund og Langholm dit." Men den gamle frue blev forskrækket og svarede: "Er Lund og Langholm mit, så er helvedes pine dit." Han døde nogle år efter, men fik ingen ro i graven, han går endnu den dag i dag i Langholm og lader sig høre om natten på adskillige tider af året med en forfærdelig stemme, som hverken ligner menneskers eller dyrs. At Markus Kalv endnu findes i Langholm, kan bekræftes af flere gamle folk fra omegnen.