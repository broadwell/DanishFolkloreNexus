I Skjörping sogn inde i Buderupholms skov er en plads, der kaldes Skjörping holme og er omgivet af volde og grave. Her skal der i dronning Margretes tid have været en røverbande, der drev sit uvæsen fra en velbefæstet borg. Om søndagen sögte de til en af de omliggende kirker, hvor de lod, som om de var meget gudfrygtige; men på hjemvejen røvede og plyndrede de vidt og bredt. Ingen kunde sætte sig til modværge, ti røverne var for mandstærke over for de dårligt bevæbnede bønder. I denne nød sendte omegnens almue da bud til dronning Margrete om hjælp. Hun kom også med et vel bevæbnet følge just en søndag, som røverne var i kirke. For at disse nu ikke skulde ane uråd, lod Margrete skoene på sine følgesvendes heste vende om, således at hagerne kom til at vende frem ad, og på denne måde red de ind i røverborgen. Røverne kunde ved deres hjemkomst ikke se andet end spor af udadgående heste, og da de troede, at det var af deres egne, red de ubekymrede ind i gården. Men her blev de modtagne så varmt af dronningens ryttere, at de ikke kom til at gjøre flere udflugter; og medens dette stod på, sad dronning Margrete på en höj udenfor borgen, hvorfra hun kunde overse det hele. Borgen blev ødelagt, men tomten og voldresterne påvises endnu, såvel som den höj, hvorfra dronningen overså tildragelsen, og som siden den tid bærer navnet Dronningens höj. 