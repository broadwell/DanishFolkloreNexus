Der går et liglam for Dover kirke, det går på tre ben. Da kirken blev bygt, skulde de have et levende kreatur begravet under grunden. Så var de så forarmede, at de kunde ikke anskaffe andet end et lam, for ellers andre steder har de en so eller hest eller ko. Den gamle kirke lå ellers i Illerup, men den var bleven så brøstfældig, at den kunde ikke hænge sammen, og så skulde der bygges en ny. Så vilde folkene have den lagt i Svejstrup, det var ikke sådan i den ene side af sognet, og der var præstegården og skolen. Men alt det, de byggede, vilde ikke hænge sammen, og ikke de kunde få kirke på det sted. Så vidste de aldrig deres råd. Da kom der en vejfarende forbi en dag, som de stod og dundrede med det murværk, og han siger: "Hvad er det, I har for, lille folkens, for a tykkes, det her ser sådan lidt broklere ud." — "Ja, vi vilde have os en kirke her, men kan ikke få den til at stå; den falder ned for os." — "Ja," siger han, "I skal ikke sådan bære jer ad, I skal tage to stude, der har aldrig gået i töj, og lægge træktöj på dem og så spænde dem sammen for et par hjul og lade dem gå, efter at solen er gået ned." Så vandt studene så langt om natten, at de kom over til, hvor Dover kirke nu ligger; der var et stort ellemorads, og det kom de ind i, og kunde ikke komme der fra. Se, der blev så kirken lagt.
Det liglam er set af enkelte, og Smede-Rask har da set det, og min oldefader også; han troede, det var det.