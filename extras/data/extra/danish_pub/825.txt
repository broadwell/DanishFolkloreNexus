Det havde været en svær storm i Vesterhavet, og mange skibe havde været nærved at gå under. Da det omsider blev bedre vejr, mödtes to skibe der ude og kom hinanden så nær, at folkene kunde råbe sammen om, hvor de kom fra, og hvor de hørte hjemme og sådan noget. I det samme hører de, at to nisser råber til hinanden fra toppen af masten, én på hvert skib, om, hvordan de har haft det i denne storm. Den ene sagde: "Jeg har haft nok at bestille med at holde fokkestaget, for ellers var masten falden om." Da folkene så vilde se til vejrs efter rösten, slap nis staget, som med det samme faldt ned på dækket, og han gav sig til at le af fuld hals. Nu fik folkene andet at tænke på end at se efter nis, for masten var nær gået over borde. I lag de havde travlt med at danne det igjen, så nis hans snit til at smutte ned i lasten, hvor de ikke kunde finde ham.