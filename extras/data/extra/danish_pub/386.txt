Der var en gammel rebslåer i Svejstrup, han var en Tysker og lidt gal i målet. Han kaldte sig en hörsvinger, og ban fortalte en gang følgende: Da jeg blev gift, da havde jeg syv klædeskjoler, nu har jeg Guds død ikke så meget, jeg kan törre min röv med. Så en dag var jeg gået til Hem efter tarme, og da jeg kommer igjen, sætter jeg spanden i forstuen med tarmene i. Da jeg havde siddet lidt, så hører jeg noget, der buldrer ude i spanden. Jeg siger da til min sön Kristian: "Gå ud og se efter, hvad der er i spanden?" Han gik, men kunde intet se. Om lidt begynder det igjen. Så siger jeg til min sön Niels: "Gå du ud og se efter, hvad der er i spanden". Niels gik og kunde heller intet se. Så siger jeg til min lille Lavs: "Men du, Lavs, lad mig se, om du er en vakker knægt og kan se efter, hvad der er i spanden". Lavs gik, men kunde heller ingen ting se. Så rejste jeg mig, tog et lys i den ene hånd og en stok i den anden. Da jeg kom derud, var det Guds død en ilder, som åd af tarmene.   Så drev jeg den én over ryggen, te den sprang helt over törveskruen. Men fy, hvor den Satan han fes.