Det var lige til jul, en mand tog til Ålborg en tidlig morgen og kom forbi en galge, hvor der hængte en tyv. Om aftenen, da han tog hjem, havde han fået en dejlig stor dram og var noget hoven i det. Så råber han op til tyven: "Hvad hænger du der og dingler efter? det var bedre, du kom ned og så til mig juleaften." Han kjører videre og kommer hjem i hans seng. Så lægger rusen sig noget, og han siger da til konen: "A gjorde vist en fejl i aften." — "Hvad var det?" siger hun. "Da a kjørte forbi den galge, råbte a til den døde, at han skulde komme ned og se til mig juleaften." — "Ja, det skulde du ikke have gjort, nu får vi at se, hvordan det går." Juleaften kommer, og ganske rigtig kommer der én og banker på dören. Manden beder ham velkommen, og han skal sætte sig op til overenden af bordet, og der blev sat for ham i stort mål. Det så ud, som han spiste, men han sank intet af det. Da han var færdig, takkede han og vilde gå. "Ja, nu vil du nok komme op og se til mig nytårsaften," siger han. Manden var noget forfar over besøget, og han sagde straks ja. Men siden går han ned til præsten og vil høre, hvad fåer vil sige til det, og han fortæller ham jo hele sammenhængen. Præsten råder ham til, at han skal sige: "A kommer i Guds navn, og a vil også gå i Guds navn." Han stavler altså derop nytårsaften, og da det så giver et klink, forvandles öjnene på ham, og det er som en helt pæn lejlighed, han er inde i. Han siger jo, hvad han har sat sig for, at han kommer o. s. v. Han blev opvartet med mad og drikke og vil så gå. Men så standsede den døde ham og sagde: "Hvem har lært dig det? havde du ikke sagt det, så skulde a have spillet med dig, for du havde ingen ret til at tale til mig, da du kjørte forbi." Så gav det igjen et skrald, og nu stod han igjen ude ved galgen, og så sved han hjem det bedste han kunde.