Der er en herregård her inde öster på, de kalder Stads-gård, og der gik spøgeri i gammel tid. Det var den forrige ejer, der gik igjen, for det han havde været så barbarisk imod hans bønder. Han gik i skikkelse af et uhyre med horn og rumsterede svært i storstuen. Der var ingen, der turde være på gården om natten for ham. Så samlede de præster sammen, og der var 12 ialt, sådan en nat ved midnatstid. De kom jo om aftenen og blev også beværtede, inden de skulde til turen. Så i mørkningen kom der en tigger, han kaldtes ellers Klemmen Ufød, for han var skåren ud af hans moders side, og han bad om husly for natten. Men de sagde nej. For det første havde de intet ordentligt kvarter at fly ham, og for det andet så kunde han jo ikke være der, da alle de andre folk skulde flygte derfra, og ingen andre end deher 12 krabater skulde blive der, hvordan skulde han så begå sig. »Ja,« siger han til dem, "lad mig kuns blive, hvem véd, hvad det kan være godt for. Måske kunde de store herrer der inde få min hjælp nødig om lidt." — "Ja," siger den ene af folkene, "er du ikke mere ræd, end du tilbyder at hjælpe dem, så er der et sengeleje her inde i gangen ved siden af stuen, der kan du gå ind og lægge dig." Så gik han også derind. Hen ad midnat så stiller de her 12 præster i en kreds i storstuen, hver med en salmebog eller hvad det var i hånden, og de slår jo op og begynder at gjøre en svær velstand med sang og bönner, og hvad det kunde nu være. Den gang klokken den slog, så sprang dören op, og ind kom dether udyr, og for hvert nik det gjorde med sine horn for en præst, så flöj salmebogen fra ham. Så siger han det gjorde Klemmen: "Nu er det vist min tid." Så gik han derind, og hvad han sagde, det var der ingen, der kunde forstå, men dyret blev standende, og så gik han hen og bandt en rød tråd om hornene på det. Dernæst trækkede han det ind i det sydöstre hjörne af gården, hvor der stod en stor lind i de dage, der bandt han det ved til om anden dagen, så manede han det nys ned. Siden behøvede han ikke at spörge om at få husly på gården.