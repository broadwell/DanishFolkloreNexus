Der var en Præst i Mosbjærg, han gik hver Aften paa Kirkegaarden, og hans Kone satte ham lidt i Rette for det. Ja, der kunde vel være en Sjæl, han kunde redde fra Fortabelse, siger han, og faa den til at bekjende for sig. Det var nu hver Aften, enten det var Regn eller Sne eller Blæst, det var lige godt, og hun var forlegen med det. Saa faar hun Kusken en Aften med et hvidt Lagen over sig — min Bedstefader kjendte baade Karl og Præst — og han render forved Præsten og stiller sig paa Kirkegaarden og render fra én Grav til en anden forved ham for at agere Spøgelse. Da Præsten har gaaet og set lidt paa det, siger han: "Er du et Menneske, saa tal, men er du en Satan, saa vig!" Karlen svarer ikke. Det siger han tre Gange, og saa begynder han at læse op og vil da mane ham. Da raaber Kusken og siger, "Faaer, Faaer, det er da mig." — "Gud bedre mig," siger Præsten, "om du var saa min egen Broder, saa kunde jeg ikke redde dig." Da han var sunken i Jorden til Anklerne, saa gaar han ind til Degnen, og han faar Nøglen, og de gaar ind i Kirken og hent Vin og Brød og gav Kusken, og saa manede han ham helt ned. Da Præstens Kone fik det at vide, saa gik hun fra Forstanden.