Der var en Mand der henne i Horne, der hed Mikkel, han var altid vant til saa meget Mist paa hans Kreaturer. Saa en Dag gav han sig til at kjøre Foldtørv af en Høj, han havde paa hans Mark, og hjem i Møddingen. Men om Natten efter, da han allerede havde kjørt mange Læs om Dagen, saa kommer det til Vinduerne og raaber og siger: "Miggel, Miggel." Han svarer: "Ja, hvad godt?" Ja, han skulde tække deres Hus igjen, som han havde taget Taget af i Dag, de frøs. Nej, svarer han og siger, det havde han ikke gjort, han havde ikke taget Tag af nogen deres Huse. Jo, han havde taget Foldtørv af den Bakke. Ja, svarer han, han vilde ikke føre Tørvene tilbage, for han skattede og skyldte af den Høj lige saa vel som af det andet Ejendom. Saa svarer det igjen: Ja, hvad Skat der gik af det, det kunde han sige, for det vilde de nok betale. Men han vidste jo ikke, hvad Skat der gik af den Høj. Ja, han skulde i alt Fald tække deres Hus, ellers gik det ham galt. Anden Dags Formiddag tog han sig ogsaa for at tage og kjøre noget paa Højen igjen og jævnede det og gjorde det i Stand. Saa for Eftertiden hver Morgen han kom op, var der prikket et bitte fint Hul paa en Rude i et Vindue i hans Storstue, som en Firskilling kunde gaa igjennem, og saa laa der en Firskilling hver eneste Morgen i Vinduet. Det var jo til hans Udgift af Højen. Saa var det en 3, 4 Dage efter, da han en Dag laa og sov hans Middagssøvn, da kommer det til Vinduerne og raaber: "Miggel, Miggel, dit Føløg, der staar her norden til, det er kommet galt i Tøjret, og det er ved at dø." Han kom op i en Fart og fik Øget reddet, og det kom sig igjen, endda det var meget medtaget. Nogen Tid efter havde han atter et Føl, der var kommet galt afsted, det var kommet ned i en Grøft, og laa paa Ryggen og var omtrent omkommen. Det kom de ogsaa og fortalte ham, og saadan gik det, at han efter den Tid aldrig mistede nogle Heste eller Køer eller nogen Ting, for han fik det altid at vide, naar noget var galt.