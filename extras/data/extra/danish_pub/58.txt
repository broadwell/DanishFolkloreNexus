Der var én af Jens Aldals familie, ham red en heks på til Troms kirke, det var netop en provstes frue fra Smorup (Ravnkilde sogn). Så snakkede han med en heksemester om det, der var kommen én en nat og havde redet på ham, og han tykte så, han var en hest. Han var kommen over både Ålborg og Sundby og var så langt henne, at han vidste aldrig, hvor langt det var. Ja, det skulde den kloge mand sige ham gode råd for. "Når det bliver nu Voldborg nat igjen — somme steder er det også st. Hans nat de rider — så kommer hun nok som forhen og vil ride på dig, men du må endelig ikke falde i søvn." — "Jamen a er så skidt i hele min krop." — "Det kommer af, at du er troldreden", også gav han ham noget, han skulde komme sig af. Nå, så kom hun godt nok Voldborg nat og rystede ad ham med et bidsel. Men han lå lysvågen. Hun red så på ham til Troms kirke, og hun bandt ham der — eller måske lod ham gå og passe sig selv. Heksemesteren havde sagt ham, hvordan det vilde gå til. Så skulde han imidlertid skubbe bidselet af sig, og når hun atter kom ud, skulde han ryste æd hende med det. Så blev hun til en hest, og han skulde da op at ride på hende. Nå, hun gjorde, som heksemesteren sagde. Hun gik ind tillige med de andre, og der var mange. Han står da og skubber bidselet af, og da hun kom ud, rystede han æd hende med det. Så red han hjem, hvor han var fra, og da det blev dag, red han til Store-Arden og lod hende sko både for og bag. Da det var så forrettet, tog han bidselet af hende, og så var det provstens kone, hun stod der og havde både hænder og födder beslået med sko og stod og rystede med dem. En gang han siden gik til Brorstrup til kirke for at ville se hende, da takkede han hende for sidst.