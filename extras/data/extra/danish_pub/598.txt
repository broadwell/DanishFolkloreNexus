Lindkjær er navnet på en stor törvemose, som tilhører stamhuset Ravnholt. I gamle dage skal der have været en stor lindorm i denne mose, og den beskrives som et frygteligt uhyre. Af störrelse var den som et læssetræ eller bindestang, og ingen turde komme i nærheden af dens opholdssted. En mand, som en gang kom mosen for nær, blev forfulgt af den frygtelige orm lige til Ryslinge, som ligger en fjerdingvej derfra. Her krøb manden i sin nød op i kirketårnet, og der kunde lindormen ikke følge efter ham. Den forsögte vel at slå kirken omkuld med sin hale, men det kunde den heller ikke. Manden, der med stor skræk havde set, at lindormen slog til kirken, og at den med sin hale rakte næsten op til lydhullerne, slap da derfra med livet. Til sidst skal en skytte fra Ravnholt dog have skudt lindormen og derved befriet egnen fra den.