I begyndelsen af dette århundrede, da jorderne blev udskiftede, kom der til Stistrup i Fovlum en avtoriseret landmåler, som kaldtes Holm (Skov, Foss?), og han begik bedrageri ved udskiftningen. En mand og hans to sönner var blevne uenige med deres nabo om retningen af skjellet. Det var i Stistrup udmark. Manden og sönnerne var med der ude og gjorde sig så brøsige, at det til sidst blev, som han vilde have det. Men da så landmåleren kom ned i Fovlum Korre, gjorde han også der bedrageri, og ved nordre enden af korren kan enhver se den dag i dag, at det ikke er, som det skal være. Der var et gammelt digehæv rundt om korren, og jeg er født lige ved det dige, så jeg kjender god besked om sagen. I udmarken er det også let at se, at der er fejl. Den landmåler går igjen på Stistrup-vejen ad Fovlum til, og hvem der kommer ad det strøg ved den tid, han går der, bliver vildfarende. Man hører en ynkelig stemme, der siger: "Ryk i kjæden og hold i stangen. Stistrup udmark og Fovlum Kårrr!"