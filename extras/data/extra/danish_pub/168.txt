En Karl og en Pige havde svoret hinanden Kjærlighed i Liv og Død. Saa døer Karlen og bliver begravet. En Aften var Pigen ude at spasere, og da kommer han ridende paa en sort Hest, men Sadlen var saa blank. Saa siger Karlen:
"Død Mand rider rank,
Maanen skinner blank,
frygt ikke, lille Maren!" De bliver saa ved at følges ad til Kirkegaarden, der red han hen. Saa skulde hun holde ved hans Hest en lille Smule. Hun syntes, han blev for længe henne, og vilde gaa hen at se gjennem Stetten. Da ser hun en grumme stor, sort Hund, der stod og kradsede i Jorden i Graven saa stærkt han kunde; det var den Grav, Karlen var bleven begravet i. Pigen havde hyt hendes Forklæde over Sadlen, for hun tykte, den var saa smuk. Da hun nu saa Hunden kaste Jord op, blev hun forskrækket og løb hendes Vej ned til Kirkehuset. Der boede en Mand i det Hus, og der var lige bleven sat et Lig ind, som skulde have været begravet Dagen før, men som de var komne for sildig med. Da Pigen nu kommer ind til Manden, fortæller hun ham, hvordan det var med hende. Saa siger Manden: "Lad os vende den Kiste." De vendte da Kisten, som stod der med den døde Mand, saa Ho-vedet kom til den anden Side. Kort efter kommer det ogsaa til Døren og banker paa og nævner Navnet paa Liget, der var i Kisten, han skulde lukke op for ham. Men saa svarte Liget, det var ham forment, for han var bleven vendt og kunde altsaa ikke lukke op. Nu blev Pigen i Kirkehuset om Natten, men anden Dags Morgen, da Manden gik op til Kirken for at se efter hendes Forklæde, da laa det og var revet i ene Stumper. Karlen saa hun aldrig mere. Han vilde jo have haft Pigen med ind paa Kirkegaarden og have hende begravet tillige med sig selv.