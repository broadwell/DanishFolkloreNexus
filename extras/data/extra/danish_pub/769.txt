En gammel mand i Lild sogn gik en sankt-Hans aften ud for at besøge nogle venner. Han skulde over en hedestrækning, der havde et slet rygte på sig. Især var der et sted, hvor der havde stået en gård, som var bleven flyttet formedelst sandflugt. Da han kom der til, var han helt angst og læste sit fadervor. Med ét så han en flok harer, der løb omkring blandt grusdyngerne og legede. Han kunde straks skjönne, at det ikke var rigtige harer, ti deres bagben var ubøjelige. Med ét fattede han sin beslutning. Han gik hen til flokken og nævnede en kones navn, der var fra en gård i nærheden og kjendt for en heks. Straks stod konen for ham og sagde: "Det var den störste fortræd, som nogensinde er tilföjet mig." Derefter forsvandt hun, og kort efter var hun død. Men manden slap heller ikke helt godt fra det. Da han kom til bestemmelsesstedet, var han syg, og lå længe efter.