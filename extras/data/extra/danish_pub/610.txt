Den kloge præst i Snoldelev havde en gammel kusk, der somme tider holdt og bedede i Damhuskroen, hvor omkring dem fra Brøndbyvester havde et vejstykke at holde i stand. Han fortalte her, at en gang de havde været ude på en røverrejse (rimeligvis efter noget hekseri) blev hestene lige med ét stædige, stejlede og vilde ingen steder. Så siger præsten til ham: "Tag fat på tömmen med höjre hånd, så langt ude, du kan nå." Det gjorde kusken, men det hjalp ikke. "Stå så af og tag hovedtöjet af den fjermer hest." Det gjorde han. "Kan du nu ikke se noget bag på vognen?" sagde præsten igjen. Jo, nu kunde kusken tydelig se, at der sad en djævel bag på. "Tag så det fjermer baghjul af og læg det op i vognen, og kjør så alt hvad du kan hjem ad." Da de nåede hjem til præstegården, sagde præsten: "Nu kan du gå, for nu har du fået noget for din ulejlighed." Det var til Djævelen, han sagde det, for det var ham, der havde måttet være fjerde hjul til vognen, efter at hjulet var taget af. Siden den tid var der aldrig noget i vejen, når de var ude at kjøre.
Hr. Andr. Tamdrup Rachlou var præst her fra 1769—1789 og atter 1802—1811.