Når de red sommer i by, havde de deres hatte pyntede med røde bånd og stads og var i hvide skjorter over deres klæder. Der var én, de kaldte sommeren, han var den allerpæneste, men den, de kaldte vinteren, han var så ilde klædt på, som de kunde udfinde det. Han kaldtes også askefisen. De red eller gik omkring, og så tiggede de jo til deres gilde.   De sang sådan:
1. God dag, god dag, du dannemand brav!
 — Maje ere velkommen. —
Vi kommer nu her til eder i dag. 
Glæder os nu ved den søde sommer.

2. Sommeren har vi med os her, 
vinteren er os ikke så nær.

3. Sommeren har vi i vor sæk, 
vinteren ligger i Röddenbæk.

4. Ja, vi har os en mæjbøge sat, 
og den satte vi om pintsenat.

5. Og den satte vi med god forlov,
for den vare groed i vor husbonds skov.

6. Og den satte vi så höjt i sky, 
den glæder alle udi vor by.

7. Vor husbond er en dannemand fin, 
han giver os penge til brændevin.

8. Vor spillemand må have nogle peng', 
fordi han slider op sin streng'.

9. Vor' pigger de er som en rosensblomm', 
de gi'r os et par skilling udaf djer lomm'.

Dersom de nu fik en skjænk, sang de:

10. Ja, nu skal I have så mangen tak, 
som himmelen ere med stjærner besat.

11. Nu rejser vi alle udaf jere gård, 
vi kommer ej mere i dette ur.

Men til den mand, der intet vilde give dem, sang de derimod:

12. Hvem som har og intet gi'r,
gid Fanden han støde dem op og ned.

13. Og læg jer så ned, I dovne kropp, 
te lopper og lus de æder jer op!

Tit föjedes der til:

14. Jer pigger de er som en rosensblomm',
de sidder i en lort og kan ingen steder komm'.

I Rold sang de følgende vers efter v. 9:

10. Flæskbøster er så hård en kost,
vi ta'r langt heller en gammel ost.

11. Men kan vi ej den gamle ost få,
så lader vi kniven i flæskbøsten gå.

De red på pintsedag, og gildet holdtes den eftermiddag.