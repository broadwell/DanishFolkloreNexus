I Hvidbjærg kirke på Tyholm var der en gang en lindorm, og når den blev så stor, at den kunde nå rundt om kirken, troede man, at denne vilde blive væltet. Det gjaldt da om at få den slået ihjel. Men der var ingen, som turde binde sig ved den. Så kom de i tanker om at lægge en tyrekalv til, og opfostre den med nymalket mælk i tre år. Folkene i Hvidbjærg sogn leverede mælk i fællesskab dertil, og i denne tid turde ingen mennesker komme i kirken. Da tiden nu var omme, var tyren bleven stor og stærk og skulde nu slås med uhyret. Så blev tyren lukket ind i kirken, og folkene stod udenfor i massevis for at få enden at vide. Nu blev der et forfærdeligt spektakel, og tyren brølte, så kirken rystede, men efter en tids forløb blev alt stille derinde, og nogle af de modigste kravlede op i vinduerne for at se, om uhyret var blevet dræbt. Da så de, at både lindorm og tyr lå døde og svömmede i deres blod. Nu fik man i en hast kirkedören op og fik de døde kroppe slæbt ud. Lindormen fik de ned til fjorden og i en båd, og så sejlede de med den hen til en lille ø og begravede den der, og den ø kaldte man siden den tid Lindø.