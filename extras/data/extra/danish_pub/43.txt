Der var en gammel en, der hed Karen Indjarster (Ingvarsdatter), hun skaffede alle ulvene bort her fra landet. Så vidt a véd, var hun her fra byen. Der kom en imod hende i alleen her nede ved Torstedlund, og da kom hun ridende på den forreste og havde dem koblet sammen. Så siger han: "Du har endda et godt kobbel plage at ride med." Dertil svarede hun: "Du skal have så mange tak, for det du sagde det, derved frelste du mit liv, for dersom du havde nævnet dem ved deres rigtige navn, så havde de split mig ad." Så red hun videre og viste dem så ud i havet, men om de kom over til Sverig, eller de druknede, det véd a ikke noget af.