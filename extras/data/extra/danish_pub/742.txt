Der boede en gang en præst her i Glenstrup, som var meget fattig. Så havde hans kone klaget sig længe for, at de havde så lidt mælk, det kneb for at få smör og sådanne sager. Men så en dag kommer præsten ned ad gården, og da sidder hans datter der ude ved en hyld og malker mælk ud af hylden, præstens kone var naturligvis en heks, der havde sendt hende ud at malke, men det kjendte præsten ikke noget til. Præsten kom fra marken og så det. "Hvad er det, du sidder og bestiller her, min pige?" siger han, "hvem har bedt dig det?" Det havde hendes moder, men nu vilde koen ikke give mere mælk, for nu kom der blod. Ja, hun skulde blive ved, så længe der kom noget, enten det så var blod eller mælk. Så blev hun ved, og så døde koen. Det skal have været en gårdmands ko her oppe i byen. Han bliver så elendig over det, te han mistede hans helsen og døde omsider. Den hyld står ved præstegården endnu, den står særskilt i det vestre hjörne af kålhaven.