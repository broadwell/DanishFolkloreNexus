I Rongenbjærg i Tyrskind har min fader lagt mærke til nogle sære tilfælde. Flere gange, når han har ligget der ude om aftenen eller tidlig om morgenen og græsset med hestene, har han hørt kister slå i låse der inde. Med det samme har hestene slået op og sprunget omkring og snoret (prustet) i töjrslaget. Oppe midt på banken grov vi mergel, og da vi kom en tre alen ind i mergelen, fandt vi en sort gang, der hverken udmundede til den ene eller den anden side, og der fandt vi en lille vedde garn i den gang. Det tykte vi var mærkeligt. I den banke var der udgravet store fordybninger, som Polakkerne har haft at sætte deres heste ind i, mens de var her.