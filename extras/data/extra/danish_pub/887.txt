I nærheden af Kjöbenhavn boede en gammel kone, som var meget klog. Tæt ved boede en mand, som var bange for hende og troede, at hun kunde hekse. En gang skulde han til Kjöbenhavn, og da vilde den kloge kone have bud med, men han sagde nej. Så sagde hun, at det vilde han komme til at fortryde, hans røde hest kunde nemt slåes noget til. Om aftenen, da han kom tilbage, fortalte han karlen dette, og så stillede han sig om natten ude i båsen hos hesten. Da han havde stået lidt, kom konen og lagde noget i krybben ved hesten. Så tog karlen ved hende og slog hende ihjel og begravede hende uden for gården. På det sted plantede han et træ, og det står der på Brøndby bakke den dag i dag.