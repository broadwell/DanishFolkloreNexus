I en kro i Sønderjylland sad en gang nogle karle og spillede kort, og de bandede så meget forfærdeligt. Bedst, som de sad, kom der en fremmed mand ind, og han kom da til at spille med dem; men han spillede sådan, at han vandt fra dem hele tiden. Midt i spillet tabte én af karlene klør es på gulvet, men da de tog lyset for at se efter det, så de, at den fremmede mand havde en hestefod. Nu kunde de nok se, hvem det var, de havde med at gjøre, og så fik de hemmelig sendt pigen af sted efter præsten, men blev lige godt ved at spille, som der var ingen ting i vejen. Lidt efter kom præsten ind ad dören med bibelen under armen og sagde: "God aften alle sammen, undtagen én!" Så spurgte den fremmede mand om, hvem det var, og præsten sagde: "Det er dig, dit skarn!" Den fremmede begyndte da at bede, om han ikke, når han skulde ud, måtte få lov at gå op igjennem skorstenen. "Nej", siger præsten, "det er alt for stor en plads for dig at komme igjennem." Og så skar han et lille hul i vin-duessprossen tæt ved glasset og sagde, at der skulde han nu ud af. Fanden, for ham var det jo, blev så til røg og foer ud igjennem hullet, men så var der sådan en stank efter ham, så de næsten ikke kunde holde ud at være i stuen. Siden den tid lod karlene både være med at bande og spille kort, og kroen fik navnet "Klør Es kro."