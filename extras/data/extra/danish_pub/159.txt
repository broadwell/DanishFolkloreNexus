Pastor Trap boede på Hvidstedgård og ejede både den og Spangerhede og Mølgård med gods til og Ugiltgård og præstegården. Han var konsistorialråd og frimurer. De kunde se ham komme kjørende fra gården og ned til Spangerhede, og når de kom til gården, var han alligevel hjemme. Hans grav er under alteret i Tårs i en muret begravelse. En tømrer og en murer skulde lave graven, og de arbejdede på den. Så kommer præsten ind og vil se til dem. Han lagde sådan hans arme på knæfaldet foran alteret, og så græd han sådan, at deres skjorteærmer blev våde. Han bad dem så skynde dem med graven. Da siger Jens Murmester: "Jamen fåer er jo en frisk og rask mand endnu, han kan leve i mange år endnu." Dertil svarede præsten: "Ja, graven er aldrig så snart færdig, at liget også skal være færdigt." Det var det også, han døde så hurtig år 1804.