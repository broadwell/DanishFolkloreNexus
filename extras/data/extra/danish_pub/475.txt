Det var i 1812, da Kosakkerne var her, at der kom to Jøder til Fårhus kro en aften sildig. De var kjørende og havde alenvarer med sig. Kroen ejedes af to brödre og en søster, og de betalte snart deres store gjæld af, ligesom der også tre dage efter Jødernes ankomst blev solgt to gode heste af krofolkene på Flensborg marked. Tre år derefter solgte de kroen og satte dem ned i Öster-Løgum, hvor brödrene kjöbte dem hver en gård. Søsteren blev ved at være ugift og var i fattige omstændigheder, men når hun var i forlegenhed for penge, og de sad og spillede kort i Öster-Løgum kro, gik hun hen til dem og sagde: "Æ mangler nogle penge." — "Ja, hvad gjær det os an, vor søster," svarede de. "Jo," siger hun, "tigge om dem vil æ it, og vil I it med det gode, så véd æ et andet rai. I véd vel nok, hvad I har været med til." Så greb de hver i lommen og gav hende nogle penge. "Du har altidens en sær maner at komme og ville have penge på," sagde de. "Ja, æ er nødt til at bruge de midler, der står i min magt, for med det gode vil I jo ikke." — "Gå kun nu." — "Ja, det vil sige, æ går til en anden gang." Da den ene af brödrene var død og skulde begraves, sagde præsten: "Vorherre bevare mig fra at sige, hvad denne mand i sit sidste öjeblik har åbenbaret, da der står så meget af hans familie her ved graven, men vi vil håbe, han bliver salig." 1867 blev der fundet noget nede i mosen i en kobberkjed-del neden for Fårebus, knoger og grönt töj, og al sandsynlighed talte for, at det var her, de to Jøder var kastet ned. Fysikus fra Åbenrå erklærede, at det var menneskeben, og hovedskallerne havde også lighed med Jødernes.
     Mærkeligt nok var det, at det havde varslet så stærkt der i forvejen. Det havde skreget og jamret, og i min drengetid turde der ingen gå forbi den mose. Men da de ting blev gravet op, så hørte varslerne op.