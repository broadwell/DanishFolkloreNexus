Præstens kone i Haslum døde, og så skulde hun jo sættes ind i kirken om natten för hun skulde begraves, sådan var det skik den gang. Men så listede degnen sig derind med hans lygte, for han vilde stjæle en guldring, hun havde på hendes lillefinger; men han kunde ikke få den af hende, og derfor tog han hans kniv og vilde skjære fingeren af med. Så kom hun til live og sagde: "Av, min lillefinger!" Da degnen hørte det, fik han angst i livet og rendte, og de hverken hørte eller så ham mere. Præstekonen tog lygten og gik hjem. Hun så, at der var lys i kjøkkenet, for pigerne gik og syslede der sent den aften, og så gik hun hen til vinduet og bad dem lukke sig ind. De sprang da ind til præsten og sagde til ham : "Fruen var her." — "Å börn, det er ikke sandt," svarede han. "Jo, det er," sagde de. Så gik præsten ud til dem. "Å, kjære papa, luk mig ind," sagde hun der ude. "Å, kjære mama, gak til dit lejested og læg dig." — "Ak nej, jeg er ganske levende, luk mig ind." — "Ak nej," sagde han igjen, "gak til dit lejested og læg dig." — "For Jesu navns skyld, luk mig ind, jeg fryser ihjel." Nu lukte præsten hende ind, og hun fortalte ham, hvordan hun var kommen til live, og hvad degnen havde været ved. Hun fik 6 börn efter den tid, men hendes venstre side var aldrig siden varm.