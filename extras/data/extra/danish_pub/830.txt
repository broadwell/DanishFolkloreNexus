I fjor i november måned, klokken var imellem 4 og 5 om morgenen, og det var ikke så mørkt, da der var nogle stjærn-er ude, gik jeg ud til J. Jensen for at slagte en gris for ham. Da kom min hund, lige som jeg kom ud for den östre kirkegårdslåge og næsten tæt til Skjold skole, løbende hen imellem mine ben og peb. Jeg så mig omkring for at vide, hvad der var i vejen med den, og da så jeg en höj hvid skikkelse komme ud af kirkegårdslågen og dreje ind efter brugsforeningen, samt vesten om huset. Det gik en almindelig jævn gang. Jeg gik så nogle få skridt for at se, hvor skikkelsen gik hen, men da var der ikke nogen ting at se. Straks tænkte jeg ved mig selv, at der skulde nok snart én dø. Jeg gik så ind i huset, for konen der vilde med hen til samme mand. Da lyset blev tændt, blev jeg så underlig til mode, jeg var ved at blive syg, men jeg talte ikke om noget den gang.   Sådant noget har jeg set tit. 