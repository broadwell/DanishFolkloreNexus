Sådan har de også fortalt om en mand fra Rold, dede han var i lag med de her ellekjællinger. Han lå i skoven og brændte kul, det var nu så meget skikken i forrige tider. Når de kjöbte træer i skoven, så brændte de al tid toppen i kul og havde en hel del kulmiler at passe. Nu var denne her mand altså ude i skoven en nat at passe hans mile, og så kommer der en ellekone og står og sanker hendes skjörter op og står og varmer sig ved milen. Så tykker han, hun skal varmes noget bedre, og han tager da en pind af milen og jager til hende. "Hvad hedder du?" siger hun. "A sjæl," siger han. Nå, så råber hun: "Fussibuu og Trussitrold, Buk-kjærskjællinger og Aldålsdreng, pussullin er åbrænd." Ligesom hun sagde det, så stod de wenner (ved hende) alle dem, hun havde kaldt på. "Hvem har gjort det?" råbte de. "A sjæl, a sjæl!" Så troede de jo, hun havde selv gjort det, og det varede længe, inden de kunde få den rigtige sammenhæng at vide, så manden kom næsten hjem imens, han havde jo fundet det klogest at komme af vejen. Ligesom han var kommen ind og havde fået dören lukket, så var de derved og slog på dörene, men da var han jo frelst. Om morgenen efter, da han kom ud i skoven, var alle hans kulmiler splittede æd. Så havde de da gjort ham det. Det var nu i Rold skov, han brændte kul, og Bukkjær og Aldal er netop et par steder inde i skoven. Aldal er lige over for Stubberup, og der har været en vej op ad dalen, men et år skred den næsten sammen. Trussitrold boede vel i Trys sø, som findes ved siden af landevejen fra Treden til Rold, og Fussibuu havde vel sit hjem i Fossi mose, som ligger tæt ved Fåre sø.