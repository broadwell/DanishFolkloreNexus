Der er en höj lidt vesten for Kratgården i Ugilt, der kaldes Daniels höj. Her i den skal have boet en röver, som hed Daniel. Linderumgårds karle gik op og havde lidt selskab med ham, og så fandt de på en aften for løjer at bagbinde hverandre, og hvem der selv kunde rejse dem, når de var bundne, de var de villeste og de kraftigste. Karlene lod dem først binde, og de prøvede at rejse dem, og sådan blev de bundne og løste mand for mand. Siden blev han bunden, men så vilde de ikke løse ham igjen. De kaldte forstærkning til fra gården, og så blev han taget til fange. Han bad dem, om de ikke vilde løse ham, indtil han fik slugt det, han havde i lommen. Da var det et barnehjærte. Han havde allerede slugt de to, og så havde han den tro, at når han kunde få 3 ufødte drengebarns hjærter at spise, så skulde ingen kunne overvinde ham. Men de vilde ikke løse ham. Han blev henrettet og efter sigende begravet på kirkegården, hvor hans gravsted er på sydöst hjörne. Der har været en lille rund forhöjning, som de kaldte Daniels grav.