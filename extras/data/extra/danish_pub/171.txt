Jens Peter Pedersen er født den 1. maj 1836 på Borup mark i Tårs. Hans fader var født i Tranum, Han herred, og han har fortalt ham en hel del af det, han kan. Men både fader, moder og moders moder fortalte meget. Den sidste var fra Tårs og var for resten en søster til boghandler Chr. Steen i Kjöbenhavn, der römte fra hjemmet, sagtens for at blive fri for tjenesten (?), kom så til Kjöbenhavn og kom i bogbinderlære. Jens Peter har lært drejerhåndværket i Hjörring og har nu boet i Il-bjærge i et lille hus i 26 år. Han har altid været ugift, og det ser yderst tarveligt ud hos ham. Da vi sidst skiltes, havde han helt ondt ved at sige farvel til mig. Jeg kunde tydelig se, han gjærne vilde, jeg skulde have blevet hos ham noget længere, da det interesserede ham så overordentlig at få disse gamle ting skrevet op. En aften kom han i øsende regn op til mig i Lørslev skole og sad hele aftenen i de våde klæder og fortalte. Han var vant til hårdhed, og en smule regn gjorde ham ikke noget, sagde han.