I en anden gård var der også mange ellefolk, som voldte megen uro. Så en aften kom manden hjem og fortalte, at nu var han vis på, de nok skulde få ro i gården, han havde set, at alle ellefolkene flyttede om i naboens gård. Fra den dag af var de også fri for dem. Der, hvor de nu kom til, var en kone, som slet ikke kunde høre. Men om natten, når andre sov, kunde hun høre, ellefolkene tumlede med öltønderne, tor da var de ved at brygge. Da de så havde boet i denne gård en tid lang, var det en nat, at færgemanden roede over sundet uafbrudt den hele nat uden at vide, hvad han roede med og uden at kunne få lov at gå i land. Han kunde mærke, der var noget i båden for hver gang, men han så ingen ting. Endelig, da han atter var ved den anden side, kom der én og satte ham en anden hat på hovedet, og så kunde han se en forfærdelig mængde stå på stranden. Først nu forstod han, hvad han havde sejlet med. Der kom så én af dem og stak ham en fyldt pengepung i hånden, så færgemanden fra den dag af var en rig mand. Siden hin nat har der ingen ellefolk været på øen.