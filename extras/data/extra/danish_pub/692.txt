Til Søgård på Holmsland kom der en gang en gammel Nordmand for at tigge. Han havde været der på gården för i samme ærende, og jomfruen havde et ondt öje til ham. Da hun nu så ham komme, sprang hun hen og slap lænkehundene løse. Nordmanden kunde nu ikke røre sig af pletten for hundene, og imens stod jomfruen i dören og lo af alle kræfter. Nordmanden bed sig forbitret i læben over den grove spøg, og da han både kunde signe og vise igjen, så råbte han til jomfruen, idet han pegede på et lindetræ, der stod: "Hvis det træ kunde tale, så skulde du nok tie." Der blev senere gravet under lindetræet, og man fandt da ligene af to små drengebörn. Jomfruen bekjendte, at det var hendes, hun havde selv dræbt dem, og derfor blev hun siden henrettet.