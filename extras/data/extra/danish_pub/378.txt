Imens pastor Petersen var præst i Svejstrup, tjente der en pige i præstegården, som blev besovet af avlskarlen, og han var en gift mand. Da tiden kom, te hun skulde føde, så faldt födselen så svær. De vilde nu have hende til at sige, hvem der var fader på barnet, for det plejer jo at kunne hjælpe. Men det vilde hun ikke. Så døde hun uforløst og blev begravet, og det blev aldrig opklaret, hvem der var fader på barnet. Men hver aften lige efter solnedgang så kom der en hvid jomfru fra kirkegården af og gik ind til præstegården og forsvandt henne ved stalddören ind i karlens kammer, og ingen så mere til hende, eller hvornår hun gik igjen. Til sidst gik det så galt, at ingen turde være der på lag ved den tid på aftenen. En aften bad hr. Petersen dem om at gå i seng allesammen, ikke en kjæft måtte våge, og dørene blev lukkede og låsede. Selv trak han i kjole og krave, og så gik han imod hende, og siden så de hende aldrig. Men intet levende menneske fik at vide, hvad der var bleven forhandlet imellem dem.