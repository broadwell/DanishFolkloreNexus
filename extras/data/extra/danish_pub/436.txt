For mange år tilbage sad nogle folk og morede sig med at fortælle alle slags. Den ene af dem fiskede meget i åen, og han fortalte da: "For et par dage siden, da jeg drev i min båd og stagede mig af sted, traf jeg i vandet på noget, som jeg ved nærmere undersøgelse fandt at være et jærnbundet skrin, — som du véd, da du var med", sagde han til sin nabo. "Men vi kunde ikke få det op den gang, og nu vil vi i dag gjøre forsøg dermed." En anden mand hørte med tilsyneladende ligegyldighed på fiskerens fortælling. "A", sagde han, "det har såmænd slet ikke været andet end en stor sten eller sligt". Imidlertid udforskede han nöje, hvor stedet var. Fortælleren, som fortrød sin åben-mundethed, gav sig næste dag i færd med at få skrinet op, men det var alt sket om natten. Alle var fra Brede, og man vil vide, at de fundne gamle mønter var bleven vekslede i Kjöbenhavn. Velstand skal derefter være sporet i den familie.