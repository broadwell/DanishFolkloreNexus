I Odense å boer der en åmand. Hvert år kræver han sit offer, og skeer det et enkelt år, at der ingen drukner deri, så skal han nok sörge for at få to det næste år. Således fortælles der, at da der en gang gik to små drenge og legede ved åbredden, faldt den ene af dem i vandet. Den anden løb til for at hjælpe ham op; men idet han fik fat i sin legekammerats hånd, råbte åmanden op af vandet: "Nej, jeg vil have jer begge, jeg fik ingen i fjor," og i det samme gled drengen ud i vandet, og de druknede begge. Et par mænd, der fra den modsatte bred i nogen frastand var vidne til ulykken, vilde med en båd ile börnene til hjælp, men de kom for sent. Drengene var druknede, og man fandt aldrig deres lig; åmanden havde beholdt dem.
     Fortalt mig af mange i og omkring Odense, bl. a. af min egen moder og min moster, Maren Kirstine Johansen, der boede i Dræby, og af gamle Madam Brun og Smed Rasmussen i Odense.