Der har været så bevokset med skov i Nörre-Hjarup, at når der skulde være bryllup, måtte to karle gå i forvejen og hugge grene ned, for at de ikke skulde tage kronen af bruden, og når de kom op ved en løkke, der den dag i dag kaldes Skovende, skulde de stå og vente efter, at bruden kom. Da har Öster-Løgum by ikke været så smuk, som den nu er. En gang skete det ved et bryllup i Hjarup, at en af de karle, der sådan skulde gå i forvejen, havde været forlovet med bruden først, og da så parret var blevet viet sammen, og de kjørte tilbage, så sprang de to karle bag op på vognen og kjørte med hjem i bryllupsgården. Da gjæsterne var færdige med spisningen, begyndte som sædvanlig dandsen ovenpå. Da stod brudgommen frem og sagde: "Enhver fra hele byen er velkommen i mit hus og får frit spise og drikke undtagen Tagefæl, han må ikke komme med." Næppe havde brudgommen sagt disse ord, för karlen, der för havde været kjæreste med bruden, foer ind med en økse i hånden og kløvede brudgommens pande, og med det samme tog han bruden og løb med hende ned til Bjarup å til det høl, som endnu hedder Semphøl efter morderen, der var en indvandret Tysker og kaldtes Semptafel. Hullet er 12 alen dybt, og der druknede de begge.