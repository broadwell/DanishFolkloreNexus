Karl Pølse på Asdal rövede meget ved stranden. Skibene lokkede han til land ved, når det var hårdt vejr, at tænde blus oppe i tårnkammeret. Dette antog disse så for at være Skagens fyr, og på den måde stödte mange skibe på grund ved Hirtshals. Om dagen tog Karl Pølse til stranden for at se, om der var nogle strandede, og hvis dette var tilfældet, tog han, hvad kostbarheder han fandt, og slog folkene ihjel. En gang var der strandet et skib, hvorfra en mand var kommen i land med en kiste. Manden så ud til at være en gejstlig. Da Karl mærkede, at den fremmede passede så godt på kisten, troede han, at der var guld eller lignende i den. Han slog ham da ihjel og tog kisten med sig hjem for at få den brudt op. Da han fik den åbnet, var der kun en kobberlænke i den. Karl Pølse mente dog, at der var guld i, og smeden måtte så til at file på den, men lige meget hjalp det, kobber var det, og kobber blev det. Herover blev Karl Pølse så vred, at han tog lænken og kastede den ud i borggraven. Men for ham var det, som lænken bandt ham, så han ikke kunde gjøre noget. Han sendte da bud til præsten Mads i Horne, som også kom derop og fik Karl løst af lænken, men denne måtte bygge et kapel for den begåede synd, og det er den nuværende Asdal kirke. Tillige fandt hr. Mads ud, at den lænke var den samme, som St. Peder havde været lænket i. Hr. Mads forbød tillige Karl Pølse at röve mere ved stranden, måske for at han kunde få des mere selv. Karl blev dog lige godt ved, men så brændte tårnet af en nat, da der var blevet fyret for stærkt på tårnkammeret. Da hr. Mads hørte det, tog han en dag ud til Karl Pølse og fortalte ham, at dette var en straf fra himlen.