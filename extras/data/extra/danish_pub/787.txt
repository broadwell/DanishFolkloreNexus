Den hvide hugorm kan blive til en lindorm, når den bliver ved at gro, men ingen får den at se. Der var et bitte krumme krat i heden ved Undertiden bjærg, der også kaldes Pirrup krat, og der havde en karl skåret sig en kjæp i det krat. Så kommer han til Kjöbenhavn i tjenesten, og der møder han en mand på gaden, som tager ved denne her kjæp og kommer til at se på den. Så spörger han ham ad, hvor han havde skåret den. Ja, han svarer, at han havde skåret den på et sted, hvor han havde frihed til at skjære. Så siger den anden, om han ikke nok kunde vise stedet, hvor han havde skåret kjæppen. Det sagde han jo til, men det kunde jo ikke lade sig gjøre nu, da det var i Vendsyssel, og han var i Kjöbenhavn. Ja, han skulde nok få frihed til at rejse, siger manden, når han kunde bestemt vise, hvad gren han havde skåret kjæppen på. Ja, det var han sikker nok på, men det var ikke sikkert, at den passede til stumpen, for han havde skåret et stykke af kjæppen. Det gjorde heller ikke noget, kunde han blot vise ham grenen og træet, vilde de rejse efter det, De rejste også og kom til stedet, og han fremviste kvisten. Så blæste den fremmede mand i kvisten, og i det samme vældede der en masse hugorme op om dem. Så blev karlen forskrækket og vilde have stukket i rend, men den anden sagde, at han skulde ikke være bange, han skulde nok love ham, at de ikke skulde gjøre ham noget. Endelig kom den hvide hugorm op, og hau tog den, og de rejste igjen.