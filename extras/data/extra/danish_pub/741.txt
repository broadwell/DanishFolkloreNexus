Den sorte smed i Nörre-Tranders kunde stille et par løbske heste. Han gjorde det en gang her oppe ved møllen. Et par mænd var agende med en mand fra Klarup, og så var de også inde i møllegården.   Hestene stod imidlertid foran vognen, og så blev de løbske. Manden, der ejede dem, sad jo inde og blev helt elendig, men så sagde smeden, som også sad der inde: "Det har ingen nød, lad mig komme ud." Han kom ud i en fart, og så blev hestene stående ved den første gård østen for møllen. "Nu kan vi godt gå ind og tage os en dram til", sagde smeden, og hestene blev også stående, til de kom ned til dem. En anden gang var det smedens kone, der gjorde det, for hun kunde det samme, han kunde. Det var et par bæster for et læs kjærve. Hun sagde: "Töv lidt, det er ikke den vej, I skal", og så stod de nede på Utrupvejen ved Jens Rytters. Den sorte smed var for resten også en dygtig dyrlæge.