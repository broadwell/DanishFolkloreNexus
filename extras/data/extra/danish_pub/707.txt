En bissekræmmer kom til Klode mølle og gik derfra og dertil og var der i flere dage. Det var et par gamle folk, der boede der. Pigen blev mistænkelig ved ham, da han gik og så alting efter, og en dag, han fik hans kniv sleben, kom de i gale tanker. Derfor passede de på, og konen fik en økse ind til sig om natten, og manden havde en kniv. En nat brækkede han ind til dem og vilde slå dem ihjel. Manden fik lige godt det, han havde godt af, men konen råbte på karlen, skjöndt de ingen havde, og tog sådan imod röveren, at han blev ræd og sprang ud af en overdör i bryggerset. Han mistede en sølvknap, som blev reven af hans kjole i den skynding, og den fandt de. Så rejste den anden mand omkring med den til kroer og sådanne steder, hvor kræmmerne søger til. Endelig traf han den mand, der havde de samme knapper i hans tröje. Han snakkede så til ham, om han ikke manglede en knap. Nej, han sagde nej. "Jo, lad os se, for her har a magen til dem." De andre i stuen hjalp ham at få seet efter, og han manglede den godt nok. Så blev han greben og lagt på stejle der ude på heden tæt ved kroen, hvor manden var bleven dræbt af ham.