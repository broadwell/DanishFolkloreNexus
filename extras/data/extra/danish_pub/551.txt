En gang kom en staldkarl i Åker ud i stalden, og der står en hoppe og springer og er meget urolig. Han står og ser på den lidt, kommer så i tanker om at gå op til den og føler i manken. Da er der ved at danne sig en marelok. Han føler i den og mærker noget ligesom en stoppenål, men den var så blød, at han kunde böje den. Så trak han den ud og gik tilbage i stalden med den. Jo, det var ganske rigtig en stoppenål med öje, og han kunde alligevel böje den helt om. Han stak så spidsen ind i öjet og kastede den i den tilstand ned i grævningen. Om morgenen, da han kom ud i stalden, ser han til sin store forbavselse, at den nærmeste nabokone ligger og spjætter der i grævningen med benene op over nakken og kunde ikke komme der fra.