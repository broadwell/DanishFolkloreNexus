En mand, der boede sønden for Nibe, han fortalte, at hans forældre havde mark, der gik ind til Nibe mark, og så havde han gået der som hyrdedreng i heden og seet, at der var 7 grave, som der var 7 rövere begravet i. De rövere var komne ind til en gårdmand en juleaften, og han kom jo knap ind på, hons det var for nogle, for de havde hver et gevær. Så fik de dem sat tilbordet, og der blev dækket op for dem, og de fik både at æde og drikke. Men imens fik manden hans kone bag ud, og hun kom hen til en herregård, der hedder Lundbæk. Der lå krigsfolk i den tid, men de havde ikke uden 6, og de 6 turde ikke binde dem til det. Så gik der bud over til Øland, de havde også 6. Det traf nu så heldigt, at fjorden lå, så de kunde komme over på ise. Mens konen var borte, gik manden og skjænkede godt for hans gjæster. De havde lagt deres flintestens-geværer fra dem, og så hældte han glassene godt fulde, sådan at de løb over, og så spildte han ved lejlighed noget på bøsserne. Da de nu kom fra Øland, var de jo 11 i følge, og de stiller udenfor og råber hurra. Så tog röverne til deres geværer og vilde skyde, men de kunde ikke, for manden havde spildt brændevin på krudtet. De blev taget alle 7, og så blev de undlivet og begravet der ude i den hede.