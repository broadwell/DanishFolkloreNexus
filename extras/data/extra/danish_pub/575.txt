Det var henne i Ferslev, der kom en kræmmer til at ligge. Da han nu lå i sengen og sov med hovedet på den ene side, så går konen hen og sætter en støbeske, de havde, på ilden og smælter bly i den og hælder det bly ned i hans øre. Han døer jo og bliver begravet, og de beholder det, kræmmeren havde. Det står så hen en lang tid, da bliver graven kast op igjen. Graveren lægger det hoved til side, for det var ham så tungt, og han kunde se blyet inden i hovedet. Han fortæller så præsten det, og præsten spörger folk, om der var ingen, der kunde huske, hvem der var bleven begravet der. Så var der en meget ældgammel kone, hun siger jo, der og der i den gård der lå en kræmmer i losi, og han var død så hastig om natten. Så siger præsten igjen, om der var ingen levende i gården af dem, der fandtes der den tid, kræmmeren døde. Jo, konen var levende, og hun var aftægtskone. Præsten fik så hovedet bundet i et törklæde, og så fulgtes han og et par mænd ad derud. Da de kommer ind, siger han til hende, om hun kjendte ikke det hoved. Jo, så bekjendte hun med det samme og gjorde rede for hele tildragelsen, og hvordan hun havde gjort det. Så blev hun kjørt til Ålborg og sat ind på rådstuen. Anden morgenen var hun død, men hvordan hun var kommen af dage, var der ingen spørgsmål om.