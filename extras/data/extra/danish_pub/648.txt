I bispegraven på Sjörring kirkegård er begravet en biskop, som menes at have ført pesten ind i landet. Det havde været storm i flere dage, men så blev det godt vejr. To mænd fra Dollerup vilde nu gå ned til stranden for at bjærge, og da træffer de på et ruf, hvori lå en pænt klædt mand. De vilde først have dræbt ham, men så bad han dem om at lade ham leve og føre ham til præsten. De tager ham så og fører ham til Sjörring kirke og kommer der, ligesom præsten og menigheden var gået ud af kirken. Præsten lyser nu velsignelsen over ham, og straks efter døer manden. Kjødet falder fra benene, og de fleste af dem, der var til stede, blev syge og døde. Men för han døde, havde han forklaret, at han var biskop, kom fra Antverpen og skulde til Börglum stift at være biskop. Men han kom der jo ikke, nu skulde hans grav være i Sjörring. De to mænd, der bar ham dertil, de levede pesten over. En 12, 13 måneder lå der en tåge over egnen, og i den tid rasede pesten. Det var en tro, at den, der kunde få solen at se, den kunde leve, og derfor holdt de dem ude, der kunde, men de fleste var jo så ringe, at de kunde ikke.