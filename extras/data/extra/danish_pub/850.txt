I en bondegård på Sjællands odde var det for en 40 år siden så slemt til at spøge. En gang havde folkene der en følhoppe, som gik inde i en lille lade, og det var netop der, hvor det spøgede allerværst. De lagde nu mærke til, at der i laden var en krog, hvilken både hoppen og føllet nöjagtig undgik at komme til, og det var heller ikke mulig for nogen at jage dyrene der hen. Folkene tænkte nok, at der i den krog måtte være skjult noget, med hvilket det ikke måtte hænge rigtig sammen. Derfor huggede de gulvet op og grov ned i jorden, hvor de fandt benraden af et menneske. De samlede nu benene op og bar dem på kirkegården og nedgrov dem der, og siden har det aldrig spøget der i gården.