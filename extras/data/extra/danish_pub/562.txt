En mand her sønder ude, fra Hornum, havde solgt et par stude og skulde levere dem til en kromand i Vammen. Da han kommer der, sidder der en pæn person inde i skjænkestuen, og han seer på, at manden fik studene udbetalt. Så skulde de have et lidkjöb, og den pæne person vilde have en puns med. Da de var færdige med det, siger han: "Lad os få tre til, at jeg kan have noget at spytte af, når jeg skal igjennem skoven." Lindum skov var nemlig i den tid ilde berygtet. Så fulgtes de ad, og manden havde en forskrækkelig slem hund med sig. Så siger den pæne person: "Vil den hund gjøre nogen fortræd?" — "Ja, du kan tro det," siger manden. Så trækkor han en kårdestok og hugger hovedet af hunden. "Vil du nu udlevere pengene for studene?" Det var han villig til. Han tæller dem op til ham på en træstub. "Men nu kan du gjøre mig den tjeneste at hugge min höjre hånd af, for at min kone kan se, jeg har været imellem skidt folk. Men hug endelig hårdt til, at det ikke skal svirpe for hårdt." Så hugger han, og den anden griber i det samme hånden til sig, så kården sætter sig fast. Röveren står så og vil føle i lommen. Da griber den anden fat i ham og binder ham med hans hosebånd. Dernæst føler han i röverens lommer og finder der en pibe, det var den, han vilde have blæst kammeraterne til sig med. "Vil du nu følge med mig!" — Nej, det vilde han ikke, og så gav han ham en 5, 6 over skrotten. Det hjalp, nu vilde han. De går så til sognefogden, og han bekjender, at de er 3 rövere sammen. Så viser han, hvor de andre to er, og de bliver da fangede alle tre.