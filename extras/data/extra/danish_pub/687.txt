Den gang pesten havde været her, ringede de med kirkeklokkerne, hvor der var nogle folk, men de standsede jo sådan efterhånden mange steder. I Hejnsvig var en gl. kone og så hendes datter, de boede i et lille hus, og de overlevede pesten. Men så nede i Tyland der var også en karl, der overlevede den, og han vidste ingen folk af at sige. Så vilde han ud at søge efter nogle, men nordpå mente han ikke, det kunde hjælpe at komme, for han vidste, at pesten var kommen nordfra. Så tykte han, han måtte helst søge sønder og öster på. Altså rejste han, men det tog flere dage, og han så ingen folk. Endelig en dag så han, det rögte op af et lille hus. Der sögte han jo hen, og det var der, denher enke og datter boede. De holdt dem inde, for de turde slet ikke komme ud, så længe pesten varede. Der kommer han til dem og slår sig ned ved dem, og de to unge bliver gift sammen. Fra de to folk nedstammer alle Hejnsvig-boerne. 