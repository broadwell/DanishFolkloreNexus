De havde en stodderkonge i Nielstrup, og så vilde min fader, der tjente i Stubdrup, en gang have ham lidt for nar. "Nu vil a klæde mig ud i noget gammelt klæder", tænkte han, "og give mig ud for en ståkelsmand". Den gang nu stodderkongen kom over bakket, så havde han lavet det sådan, at han kunde lige slippe ind i den gård i Stubdrup, hvor han tjente, og da så stodderkongen kom derind, siger han jo: "Har der ikke været en tigger her?" — "Jo, der har", siger konen, "han rendte over efter Dros-trup alt det han kunde". Nå, så rendte han over til Drostrup-gårdene, og der spurgte han også efter ham. "Ja", siger de, "han gik nu lige ind i den anden gård". Nå, så gik han derind. "Ja", sagde konen, "lige nu satte han efter Hallendrup". Så rendte stodderkongen efter ham igjen, lige til han hvæste. Min fader var jo stadig forved, og så rendte han tilbage igjen til Stubdrup og ind i den anden gård. Der havde konen kogt en yndig suppe til middag. Ståkelsmanden siger god-dag. Konen kjendte jo strags min fader, og hun siger: "A, sæt dig ned og få en skefuld suppe". Ja, han satte sig, og så kom stodderkongen. "Nå, er du her, din kanalli, da skal Fanden flytt' og før' dig ud". — "Nej, sæt dig ned, Rasmus", siger konen, "og søb en skefuld suppe med ham og sid og kom til rette om det". Den første skefuld, stodderkongen tog, så rakte ståkelen over og tog klumpen fra ham, sådan ragte han det af hans ske flere gange. Så tænkte han: "Ja, må a ikke få suppe, så kan a da tage et stykke kjød". Men det tog min fader også. Så blev stodderkongen jo gal og tog min fader i nakken, han skulde da sættes ud. Den gang de kom i dören, lod min fader sig falde ud i forstuen, og stodderkongen oven på ham. Så begyndte han at skrige, at stodderkongen vilde slå ham ihjel. "A, Herregud", sagde konen, "lad ham gå, Rasmus". Endelig kom han da op, og så sprang han over til den anden gård og kom af hans klæder, og så var han ikke ståkelsmand længere. Stodderkongen blev slet ikke klog på, hvem han var.