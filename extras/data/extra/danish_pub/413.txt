Der var en mand i Blegind, han gik op til præsten flere nætter og stjal af sådan nogle gode æbler, de havde. De fik at se, at der var nogen, som tog af dem, og så siger karlen til præsten, om de skulde ikke sidde vagt og se, hvem det var. "Det behøves så mænd ikke, for nærenstid du står op i morgen tidlig, så kan du gå der ud og se ad." Da folk kom op om morgenen og gik om i haven, sad en af byens mænd oppe i træet og havde en pose i den ene hånd, og i den var et enligt æble, for at en kunde se, det var det, han gik efter, og han holdt sig ved med den anden hånd. Så prøvede folk på at hjælpe ham ned, men det kunde de ikke. Da præsten kom, sagde han: "Det er sært, du ikke er klogere end at befatte dig med sådant noget," og så kunde han gå ned.