I en gård i Dokkedal, Mov sogn, døde en kone, der efter døden viste sig hver middag på et bestemt sted i én af stuerne og altid i sort skikkelse. Værelset stod derfor tomt i lang tid, fordi ingen turde komme der, indtil en gang en mand, som forstod sig på sådanne ting, en dag passede gjenfærdet op og forlangte at vide, hvorfor det stod der. Manden fik så at vide, at den afdøde kone i levende live som ung pige havde født et barn i dølgsmål, som hun dræbte og begravede under gulvstenene på det sted, hvor hun nu efter døden færdedes. Manden lovede på hendes begjæring, at barnet skulde blive gravet op og flyttet til kirkegården, og skikkelsen forsvandt. Gulvet blev på det angivne sted brudt op, og barnets skelet fundet og begravet på kirkegården. Efter den tid såes gjenfærdet ikke mere.