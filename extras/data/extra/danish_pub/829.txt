Den gang den sorte pest rasede her, da døde de alle på Hjarnø så nær som én, og det var en gammel kone, der blev tilbage. Hun havde nær aldrig fået de døde begravet, for hun var både gammel og svag. Endelig kom der folk over til øen, og det første de så efter var, om de kunde finde ler til at bygge huse af. Der var efter pesten mange byer, hvor der ikke var et menneske i. Men så fandt nogle på at tænde bål om natten for at finde hverandre. Mange gik til kirke eller i marken eller byen, men døde, inden de kom hjem. Sygdommen kom med en nysen, og når den syge havde nyst tre gange var han død. Liget blev straks sort, og derfor fik pesten navnet af den sorte død. Siden den tid har det været skik at sige til den, der nyser: Gud velsigne dig.
     Jeg har også hørt fortælle, at den, der gravede grave på Bårup kirkegård, kunde stå og se, når de kom med et lig ovre ved Klejs by (i samme sogn) og så endda selv komme først i graven, altså forend liget, de kom med fra Klejs.  