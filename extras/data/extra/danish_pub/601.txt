En karl og en pige forlovede sig en gang. Karlen rejste imidlertid til udlandet, efter først at have lovet sin kjæreste at hente hende på en bestemt dag. Han døde inden den forløbne tid, men hun vidste intet der om. Endelig, da dagen oprandt, kom han også ridende, og hun fulgte glad med. Hun sad foran på hesten, og han bagved, og nu gik det i skarpt trav gjennem ukjendte egne. Det var et smukt måneklart vejr den aften, så de kunde se deres skygger på jorden, og dødningen sang :
"Månen skinner blank,
døde rider rank,
ræddes du ikke, lille pige?"
Vel havde han forekommet hende så underlig på rejsen, men hun svarede: "Hvorfor skulde jeg ræddes, når jeg er hos dig?" De kom efter nogen tid at have fortsat ridtet, til en kirkegård, her stod han af hesten, under påskud af at skulle udrette et ærende, og forsvandt. Senere erfarede hun, at her var han død og jordet.