Imellem Varde og Öllevad ligger nogle höje og hulveje, hvor der i gammel tid har været rovere, og stedet kaldes endnu Röverkjælder. Herremanden fra Endrupholm kom en aften ridende der forbi. De havde snor over vejen og klokker, der ringede nede i hulen, så de kunde høre, han kom, og de sprang ud og vilde gribe ham, men fik kun fat i hestens hale. Da trækker manden sin sabel og hugger bag ud efter den, der holdt fast, rammer den også og hugger hånden af. Derefter rider han, hvad hesten kan springe, for at ville iud til Varde. Men da han kommer i nærheden, er vasen helt overflydt med vand. Han vender så hesten, rider til Gjellerup og spörger i en gård, om han kan få hesten ind og selv blive der. En lille dreng og hans moder kommer ud og siger, at det kan han godt. Men i det samme siger drengen: "Moder, moder! der hænger min faders hånd i hestens hale." Han kunde kjende den på en ring. Öjeblikkelig springer herremanden på hesten og rider igjen til Varde. Han beder til Gud og lover, at hvis han kan komme godt over vandet, så vil han bygge et kor til Varde kirke. Koret skal virkelig være bygget af ham.