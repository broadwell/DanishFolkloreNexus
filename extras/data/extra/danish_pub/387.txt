En gammel rebslåer i Svejstrup fortalte, at der var to mænd, som lå i splid. Så døde de, og den tid de var begravede, groede der en hånd op på hvers grav, og de stod og truede imod hinanden. Så tykte folk, det var så grimt et syn, og så hug de hænderne af og lod lave en lille kasse, som de blev lagt i. Hver nytårsdag blev de så båret rundt imellem folkene. Men der var den mærkelighed ved dem, at lige så tit man skiftede hænderne om, lige så tit var de skiftet tilbage igjen. Den ene vilde bestandig være øverst, og den anden vilde også, og ved den lejlighed gik de bestandig over hinanden. Det var jo sådan, at den ene vilde råde over den anden.