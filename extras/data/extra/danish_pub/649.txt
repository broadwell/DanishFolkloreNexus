På herregården Skovsbo boede en herremand, der stod i ledtog med Fanden. En søndag morgen, mens fruen var i kirke, bød han sin tjener gå ud og se, om der ikke nærmede sig en lille sort sky på himlen. Tjeneren gik, men kom tilbage og mældte, at der slet ingen skyer var at se. Kort efter bød herremanden ham gå igjen, og denne gang mældte tjeneren, at der steg en underlig sort sky op over herregården. "Vel!" sagde herremanden, "gå så op på dit kammer og bliv dér, til fruen kommer fra kirke." Tjeneren gik, men et öjeblik efter hørte han tummel og jamren fra herrens kammer. Nysgjerrig listede han sig ud på gangen til herrens dör. Den var låset af, og da han vilde böje sig ned og spejde igjennem nøglehullet, gik hans öje ud. Forfærdet ilede han ned ad trappen for at råbe om hjælp, men blev end mere forfærdet, da han så herrens höjre hånd ligge på trappestenen. Tililende folk brød nu dören til det skjæbne-svangre værelse op. Det var tomt, men på gulvet stod herremandens blod i store pytter, og væg og loft var som oversået med lutter blodrøde stænk. Herremanden var borte, men hans höjre hånd havde Fanden ikke kunnet tage, da den var bortgivet foran alteret.