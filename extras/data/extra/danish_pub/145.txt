Der var en mand i Stenbroen i Tårs, der hed Kristian Stenbroen. Det er syd for Borup. Så kommer der en kone derind og vil forlange noget mælk, de kaldte hende Stöv-Karen, og hun boede i Stövhuset på vejen til Sæsing. Ja, siger konen i gården, hun kunde ikke godt i dag, for de havde en ko, der havde fået kalv, men når hun kom igjen, skulde hun få alt det, hun vilde have. Aldrig så snart hun var rejst, blev kalven så gal, at den sprang op imod ranen og faldt ned igjen og gav sådan nogle sære lyd fra sig, og det blev den ved med så længe, til den slog sig ihjel. Så rejser manden anden dags morgen ned og vil banke Stöv-Karen. Men da han kommer ned, som fattiggården nu er, der kommer han i møde med hende, og hun gik med en kjæp i den ene hånd og en kande i den anden. Da han kom lige tæt til hende, så forvandlede hun sig til en krage, der stod oven på hendes kjæp og stod og galte ad ham, og kanden stod ved siden af. Manden blev så forskrækket, at han løb hjem og sagde til hans kone, at så snart Stöv-Karen kom igjen, skulde hun have alt det, hun forlangte. Se hun havde forskrækket ham. Min moder var til stede, da det passerede med kalven.