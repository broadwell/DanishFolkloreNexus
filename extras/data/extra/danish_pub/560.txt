Her nord nede i landet var en smedekone og deres smedesvend blevne gode venner. Så vilde de godt have smeden ryddet af vejen, og de udfinder et nemt råd, hvordan de skulde få ham af dage, idet svenden slog et stort söm og sagde, at han skulde drive det ind i mandens hoved. Det blev også gjort, da smeden lå og sov. Hun holdt sömmet, og han slog med hammeren. Det gik rolig og godt over. Tyve år efter kom den samme graver, der havde gravet smedens grav, til at grave ham op igjen og fandt hovedet. Da var sömhovedet at se, det sad oven ud af skallen. Han tænker over sagen og kommer i tanker om, at smeden var begravet der, går så til præsten og mælder, hvad han har opdaget. Denne siger: "Bring mig hovedet herom," — præstegården lå nemlig i byen lige tæt ved kirken. Så sætter præsten det hoved i sit kammer og sender bud efter konen. "Hvor længe er det siden jeres forrige mand døde?" — "Å, det er sku vel en snesår siden." — "Er det så længe siden? kunde du kjende ham, hvis du så ham?" — "Ja, det kunde a godt." Så tog præsten klædet af skallen og viser hende den. "Ja, det er rele nok," siger hun. "Hvordan er det gået til med det söm?" Ja, så sagde hun det hele, og de fik straf og blev henrettede begge to, både konen og svenden.