En mand, der boede på Åstrup mølle sønden og vesten for Hjörring, han blev syg og skulde dø. Så havde han 800 daler, der stod i en pose i sengen ved ham, og för han døde, siger han til konen, at de penge vilde han have med sig i graven. Konen lægger dem også i kisten. Så kommer præsten der ned, da han skal begraves, de kaldte ham Mester Nielsen, og han fik det at vide med de penge og sagde så, at de skulde tages af, ellers vilde han ikke begrave ham, den døde måtte ikke få dem med sig. Altså bliver liget begravet, men så kunde de ikke være der nede på Åstrup om natten, der kom en stor hund ind og væltede sengene med dem, og havde nær split dem ad. Så blev der sendt bud efter præsten, og han kom derned og fik det ændret, han manede ham ned midt på mølledæmningen under en svær stor sten. Kristen Måjens moder har tjent den præst, så det er ikke så meget længe siden. Hans kiste står i Hjörring kirke.