En fattig kone, de kaldte Svine-Karen, kom tit til Nielstrup at tigge. En gang kom hun ind til min oldefaders forældre og gik med et bitte barn. Konen i gården havde også et barn, og da hun gjærne vilde til Randers, så siger Karen: "A kan så mænd gjærne blive og give dit barn patte imens". Hun blev der så den dag og paste barnet. Men siden, da min oldefader blev större, vilde de andre knægte drive spot med ham, de sagde: "Du har set Svine-Karen hendes watterpatter". Det kunde han blive så gal over.

[En anden gang kom hun også til Søndergård, hvor min oldefaders forældre boede, og bad om husly for natten, og det fik hun lov til. Så sagde hun til konen: "Må a ikke koge mig nogle grød i aften og bage nogle pandekager, a kan tage med mig i morgen, for a kan ikke godt tygge brødet?" Det fik hun også lov til. Da hun var færdig, gik hun ud i en foderbås, hvor hun skulde ligge om natten, og fik noget dynevår og lagen, hun skulde have over sig. Manden gik og fodrede, da hun var kommen til ro, og så hørte han, hvordan hun bad til Vorherre: "Å, lille søde Jesus, nu skal du komme og tage mig, nu er a af verden forladt og af menneskerne forhadt, og nu må du komme og ta' mig, Vorherre, i Jesu navn". Da manden kom ind, sagde han til konen: "Nu skal Svine-Karen aldrig blive husvild mere, for du skulde lige have hørt, hvordan hun bad til Vorherre i aften". Det bejaede konen, men da de om morgenen kom op, lå Svine-Karen og var død.]