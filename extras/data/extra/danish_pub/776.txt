Lamdrup Kohave, Svindinge, som for hundrede år siden var et stort overdrev til fællesgræsning for Lamdrup bymænd, er nu dels skov, dels agerland; men i den tid pigerne gik herud for at malke, var der en gang en pige, som flere gange traf en fremmed mand derude, som hun snakkede med. Det faldt hende dog omsider underligt, og så fortalte hun om ham hjemme. Der var da nogen, som sagde til hende, at når han nu kom næste gang igjen, så skulde hun sige til ham, at han skulde vende sig om. Dette gjorde hun også næste dag, og da hun derved fik ham at se på ryggen, opdagede hun, at han bagtil lignede en elletrumpe. Det var altså en ellemand, hun var kommen i lag med.