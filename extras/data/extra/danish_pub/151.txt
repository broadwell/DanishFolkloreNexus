Der var en hestehandler der kom syd fra over fjorden og vilde til marked her nede. Han kom så til en kro, der hedder Langbro kro nord for Sundby — den gang gik vejen over Jerslev broe. Han sad nu inde og fik lidt at leve af, og fortalte kromanden, at han havde 4000 rigsdaler ved sig, han vilde ned og kjøbe heste for. "Det er ikke værd at tage herfra i aften," siger så værten, "det er et stivt vejr, og der er en mand gået ud herfra, ham troer vi ikke så godt." Han havde netop siddet der inde og hørt hestehandleren fortælle om pengene og var så rejst af. "Jo," svarer han, "jeg må af sted. Jeg er godt bevæbnet og bar to gode pistoler." Så rejser han. Da han kom ned ad Øsbjærg bakker öster for Tylstrup — der gik vejen igjennem — så var der et krat, som han også skulde igjennem, og inde i det lige ved siden af vejen var en dal, der kaldtes Tyrens dal. Der boede röveren, og han havde en stue samt snore over vejen med en klokke nede i stuen, så han kunde høre, når nogen færdedes ad vejen. Röveren kommer så til ham og tager pengene fra ham, samt en stor hvid vad-melströje af dem, de brugte i gammel tid, med store sølvknapper i. Han skød nok pistolerne af, men ramte ikke. Manden tog flugten, da han kom fra tyven, og kom til Gammel-Vrå, hvor han fik skytten med sig. Han fortalte ham, hvordan det var gået, og så bevæbnede han sig. Den gang de så kom ned i dalen, sad röveren og havde bredt vadmelströjen ud og sad og talte pengene. Skytten råber til ham, at han skal overgive sig, ellers skyder han. Men röveren sprang op og kastede sin lange kniv, hvis blad var en halv alen i længden, og den vilde han have sat i skytten; men den ramte ham ikke, derimod i sadlen lige forved ham, og blev der siddende. Så skød han ham lige med det samme, så forbitret blev han. Men han ærgrede sig over det, så længe han levede, at han sådan skulde skyde ham ned på stedet, for der kom slet ingen oplysninger frem om ham. Min bedstefader tjente som kusk på Gammel-Vrå, og han kjendte skytten, så det var sandfærdigt, at det gik sådan til. Der er mange andre blevne plyndrede på dette sted.