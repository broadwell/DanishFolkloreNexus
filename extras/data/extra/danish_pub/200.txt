Der er en Gaard her i Ugilt, der hedder Dalsager. Manden paa Gaarden, den gamle Kræn Dalsager, han har flyt Rollingen tre Gange for at blive fri for noget Spøgeri, som gik der. Hver Nytaars-aften kom der en grumme stor, sort Hund og lagde sig i Bryggerset ved Rendestenshullet. Dem, der saa ham, de sagde, hans Øjne var som det klareste Ild. Saa skulde den have rent Halm der hver Nyt-aarsaften, og dersom den ikke fik det, saa kunde Folkene ikke være der. Hunden væltede Sengene med dem og smed dem af Sengene og alting, og saa tudede han, saa de kunde høre ham langt hen, saadan en Røst var der i det Spøgelse. Da det nu saadan havde vist sig flere Gange, saa flyttede Manden Rollingen, det var den første Gang, men det var lige nær til næste Nytaarsaften. De lagde saa frisk Halm i Bryggerset, og nu blev der roligt. Der gik nu saadant Ry om det Spøgeri, at ingen Piger vilde gaa ud og lægge Halmen, og saa flyttede han Rollingen anden Gang; nu troede han da, det var sikkert. Men det var endnu det samme. Spøgeriet blev ved, og de maatte være saa god at lægge Halm i Lejet igjen. Men saa flyttede Manden Huset tredje Gang og noget længere hen, og saa var de fri for den Hund. Siden skal der have været roligt paa Dalsager. Den sidste Gang, Gaarden blev bygget op, det var i min Tid.