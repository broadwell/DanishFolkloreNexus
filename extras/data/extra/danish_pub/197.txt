Der var en Herremand paa Boller, han var saa stræng mod hans Bønder, lod dem ride Træhesten og brugte flere andre Torturredskaber. Saa blev han syg og døde da ogsaa. Efter ham kom der en ny Ejer paa Boller, men han kunde ikke være der, for den anden gik og spøgte, og der kunde ingen Ro være for ham. De fik saa en Præst til at komme der og mane ham, og han fik ham ogsaa saa vidt, at han fik ham drevet ned til Boller Vandmølle. Det var jo om Natten, og der stod de og trækkedes om det, for Herremanden var ogsaa noget lærd; den ene vilde ikke give sig, og den anden heller ikke. Mølleren blev opmærksom paa det og rakte Hovedet ud af Taget og vilde se paa, hvordan det gik til. Da var Herremanden nær ved at faa Mon med Præsten, der var ved at skulle i Mølledammen, men saa bliver Mølleren forskrækket og tager Hovedet til sig og kryber ind i Møllen. Nu fik Præsten Magten og fik Held til at faa Spøgelset banket ned. Sagen var jo, at de skulle være ene to om det.