For mange år siden, för den nye landevej blev lagt gjennem Fyen fra Middelfart til Bogense, gik vejen mellem disse to byer norden om Båring gjennem Båring skov og langs med den vej fra Kattegat, som strækker sig ind mod byen og kaldes Båring-vej. Den del af Båring skov, som vejen gik igjennem, hed Kragelund, og her havde en röverbande sin hule. For at kunne høre, når folk færdedes, havde de trukket snore tværs over vejen, og i snorene hængte de så henne ved hulen klokker, der ringede, så snart snorene rørte sig. Så styrtede röverne ud og plyndrede og dræbte dem, der kom der forbi. En gang fik de fat i en pige, men hun var så kjön, at de ikke nænnede at dræbe hende, og tog hende da med til deres hule. Der blev hun i lang tid og gjorde rövernes arbejde i hulen, og lod i det hele, som hun var godt tilfreds med at være der. Så en gang bad hun om lov til at gå hjem til barselgilde hos en søster. Röverne vilde nødig give hende lov, men til sidst sagde de dog ja, når hun vilde love aldrig at tale til noget menneske om, hvor hun var. og det lovede hun også. Der var stort gilde hos søsteren, og da folk så hende, der havde været borte så længe, spurgte de hende meget ud, men hun sagde aldrig et ord. Efter måltidet gik folk ud at se sig om, og hun gik da også ud. Men i et af gulvene stod en sule, den gik hun hen og tog omkring med begge sine arme, og for den fortalte — eller rettere sang — hun, hvad hun ikke turde sige noget menneske:
"I Båring skov, i Kragelund
der lå de rövere sytten,
jeg siger det hverken for folk eller fæ
men kun for denne stötte." 
Folk hørte dog godt, hvad hun sagde, og da hun lidt efter gik hjem til röverkulen, gav de hende en lille pose med gryn i og skar en lille rift i bunden, så da hun gik, tegnede hun med gryn en vej lige til röverboet. De blev da overrumplede og fangede allesammen og derpå henrettede.