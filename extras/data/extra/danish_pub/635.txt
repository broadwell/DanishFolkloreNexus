Nogle karle og piger fra Vium vilde til dands i Torning. De tog vejen over den såkaldte Vesterbro, et vadested i nærheden af sidstnævnte by. Da de kom hertil, var det netop højvande, så de ikke kunde komme over gangtræet. De rådslog derfor om, hvorledes de skulde vinde over. Mens det stod på, opdagede de en hovedløs hest; en af de dristigste satte sig op på den, og flere fulgte eksemplet ..... Den blev så lang, at fordelen nåede over på den modsatte bred, medens bagdelen endnu stod tør på den anden. Som de nu holder således, udbryder én:
"Jösses kors,
nu har jeg aldrig set så lang en hors."
Aldrig så snart var det sagt, för hesten gik midt over, og karle og piger dumpede i vandet.