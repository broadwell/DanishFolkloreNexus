På Årestrup mark nordöst for kirken ligger en runesten, det er på den tredje ager sønden for Bavnhöj, sådan sagde min moder, hun var født 1792 og var ikke uden en tøs, den gang de fandt den. Det var altså siden marken blev udskift, og hendes fader plöjede imod den. Så viste han hans karl ud for at skulle kaste en rende omkring den, men da var den så forfærdelig stor, at fire heste kunde ikke trække den derfra, og han havde endda fire gode heste og vilde gjærne have haft den hjem til gården, den kunde have lukket (lujt) et godt stykke på kringgårdsdiget. Men da han nu anser den for at være for stor til at få den fragtet derfra, så er det jo, den skal kastes ned. Så måtte de gjøre en grav så stor neden for, at de kunde skyde den ned i, og den skulde jo så langt ned, at de kunde plöje for den; men det var nu ikke så vanskeligt, for der kom noget dejlig hvidt sand op, og det var nemt at kaste i. Der var noget lyng omkring ved Bavnhöj den gang, og det var ved at brække op at min bedstefader stödte på den. Da karlen havde fået jorden kastet af den, var der så mange op-höjede bogstaver på den, de var ikke huggede ned i den, men var ligesom klistrede på. Det er nok en sten, der har stået oven på Bavnhöj i gammel tid. Men nu er det ikke så let at finde den igjen, for agrene er vendt helt omkring siden den tid.