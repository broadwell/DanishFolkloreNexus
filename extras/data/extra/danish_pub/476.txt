I den sorte død var alle folkene i Öster-Løgum sogn uddøde så nær som tre karle, der havde muret sig inde i en hvælvet port i den gård, som nu ejes af Nis Madsen i Havslund. De havde taget levnetsmidler med for 6 måneder. Men hver ottende dag gik de udenfor huset og hejsede et stykke frisk kjöd op på en lang stang. Det hængte der, til de kom næste gang, og blev så nedtaget. I lange tider var det helt fordærvet og sort, når det kom ned, og det var tegn på, at pesten endnu var i luften. Sådan blev det ved, indtil kjødet var frisk, når de atter tog det ned, for da var der ikke længere nogen fare. Så sagde de til hverandre: "Nu vil vi hen at se til vor nabo." Der var den gang 12 gårde ligesom nu. Men de gik fra hus til hus og fandt blot døde folk og kreaturer. Sådan vandrede de fra by til by i hele sognet. Folk lå døde på marken ved plove og led, og intet andet levende var der end örne og rovdyr. Der stod huse og gårde tomme i 25 til 30 år efter den tid. Der blev hentet en præst fra Åbenrå ud til kirken, og han foranstaltede en takkebön for pestens ophør.