Der boede en grev Feer på Baggesvogn, og han og hans kone er begravede på Sindal kirkegård. De havde stude på gården, og så en vinter døde der 50 stude for dem. Så troede de jo, det var lede folk, der var skyld i det. Fruen låner nu nogle kloge bøger af Bragholdt-kjællingen, og så fik hun to andre fruentimmer til sig, der skulde hjælpe hende med det her. De kommer ind i en stue på gården, der kaldes den blå sal, og dér fik de noget stilt an, og så læste de i bøgerne og læste Fanden til dem. Han skulde jo sige dem, hvem der var skyld i det, men det blev aldrig opklaret. Ét af kvindfolkene, der var med, havde en sön på gården, som var studerögter, og ham vilde de have haft med, men han vilde ikke. Så blev de tre alene. Hen på natten hørtes der noget skrig, og da de så lukkede op, lå alle tre fruentimmer og var revet i stykker og stumper. Men lige i det öjeblik de var døde, da var der kommen tre rifter på dynen i den seng, som studerögter-en lå i. Han blev forskrækket og kom op, men da var hans moder død. Den første, der kom ind og så det, det var min faders moster, hun tjente der. De kunde ikke kalke de blodpletter af væggene, men da Nyholm kom der, rev han hele væggene ned, og da der så kom nye sten, hørte det op.