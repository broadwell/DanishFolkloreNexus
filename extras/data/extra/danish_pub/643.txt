En præst havde en avlskarl, og hver morgen, når han vågnede, var han så træt og havde så ondt i lænderne, det værkede i hans ledemod, som om han havde haft det sværeste arbejde. Så sögte han råd hos en klog mand, der sagde ham årsagen til sygdommen. Det var nemlig præstens kone, som kastede søvne på ham, og ved at lægge et heksebidsel på ham skabte ham om til en hest, og så red på ham til Troms. Deraf var det, han var så træt og havde så ondt i lænden næste morgen. Så rådede han ham til, at når han næste st. Hans aften lagde sig til sengs, skulde han gnide dygtig med nakken imod hovedpuden og blive ved med det, selv om han faldt i søvn. Det prøvede han. Hen på natten vågnede han og stod da ved en kirke og havde et bidsel i hånden, det var fæstet til kirkestetten, og rundt om stod en mængde heste, der ligeledes var bundne. Lidt efter kom præstekonen ud af kirken, og så smed han, efter deu kloge mands råd, bidselet over hovedet på hende, og straks stod hun forvandlet til en nydelig sort hoppe. Han satte sig op at ride og red hjem til præstegården. Der kom han i dagningen, og da præsten kom ud i dören for at tage imod rytteren, blev han ikke lidt forundret, da han så, at det var hans egen avlskarl, der kom ridende. Så fortalte han præsten, at han havde kjöbt sådan en dejlig sort hoppe, om præsten havde ikke lyst til at kjøbe den af ham. Jo, han syntes godt om den, og så var handelen snart sluttet. Karlen spurgte dernæst, om han ikke skulde ride hen til smedjen og få hoppen skoet, for det trængte den til. Det gav præsten sit samtykke til, og da karlen kom tilbage med den, strøg han bidselet af, og præstekonen stod da med sko under hænder og födder.