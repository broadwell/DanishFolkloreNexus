I Hårmark var der tidligere to gårde, som hver havde sin nisse. Nisserne blev godt beværtede, i det der ofte blev sat et fad mælk op på stænget til dem, og på höjtids-aftener fik de grød med en god klat smör i. Nisserne var derfor også meget tjenstvillige og sögte på alle måder at gavne deres husbond. Således var det meget almindeligt, at de kastede neg og halm ned fra stænget. Stundom kunde de også for spøg, når der kom folk ud i loen om aftenen, kaste neg i hovedet på dem. Undertiden kunde det også falde nisserne ind at stjæle fra naboen. Imellem gårdene var en dam, og når denne var tillagt med is, så man dem ofte gå derover med noget, de havde nappet hos naboens. Det traf flere gange, at de efter at have været ude i samme ærende mödtes på hjemvejen ude på isen, og ved sådanne lejligheder kom det gjærne til så heftige slagsmål, at tyvekosterne røg til alle sider.