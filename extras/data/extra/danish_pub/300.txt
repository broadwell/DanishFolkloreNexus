Det var en gang, Uglspil vilde hen og have hans støvler blokket ud ved en skomager. Da han kommer ind, siger han: "Her har a et par støvler, a kunde vel ikke få dem spækket ud, men det skulde være godt." Jo, skomageren mente nok, det kunde lade sig gjøre, for han kunde nok gjætte, hvad det var. Da Uglspil var gået, siger svenden til mesteren, om han måtte ikke spække dem ud for ham. Jo, det måtte han godt. Han fik så en del flæsk og skar i stykker og stoppede stykke ved stykke ned i støvlerne. Så kom Uglspil efter dem og spurgte, hvad de skulde koste. Ja, så og så meget. Skomageren fik, hvad han forlangte, og var nok så fornøjet, og Uglspil takkede og gik. Både mester og svend stillede sig nu an i vinduet og så efter ham, og de lo, og de grinte, og de tykte, dether var godt til ham. Uglspil lagde godt nok mærke til det, men da han var kommen noget hen, og de var gået væk fra vinduet, gik han tilbage, puttede hovedet ind ad en rude og råbte: "Må a spørge, om det er soflæsk eller onningflæsk, mine støvler er spækket med?" Ingen af dem kunde sandse at svare ham, og så gik han til den næste rude med det samme spørgsmål, men fik intet svar, og sådan blev han ved at klemme alle ruderne ind. Endelig svarte de da: "Soflæsk!" og så gik han. Mesteren vendte sig nu til svenden og sagde: "Nå, hvad siger du til det? kan du så betale vinduerne?"