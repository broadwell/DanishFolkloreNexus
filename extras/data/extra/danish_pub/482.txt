En mand var en aften reden ud på en hedelod uden for Kjærbølling med sine heste for at sætte dem på græs. Da han gik hjemad, så han én, der gik foran ham, og han troede, det var hans nabo, hvorfor han kaldte på ham; men den anden blev ved at gå, og manden sagde da: "Kan du da for Satan ikke bie?" Nu tøvede den anden; men da manden kom der hen, så han, at det var Fanden, som han nu måtte følges med. Næste aften skulde han igjen ud til ham, men hans kone og börn vilde ikke lade ham gå. Da blev der et sådant spektakel, at de troede, gården havde væltet, så at manden måtte ud. Næste dag gik han over til Pastor Bang i Vilstrup i Skibet sogn og bad ham hjælpe sig af med den Slemmes selskab. Præsten lærte ham da et vers, han skulde læse for den Slemme, når han næste gang kom ud til ham. Desuden bød han ham tage et plovjærn i hånden, og når Fanden bad ham række sig hånden, skulde han række ham plovjærnet i steden for. Dette gjorde manden også, da han næste aften var ude hos ham, og så godt tog Fanden ved, at han beholdt et stykke af plovjærnet i hånden. Siden den tid var han fri for at komme ud til den Slemme om aftenen, men han blev syg og duede aldrig mere.