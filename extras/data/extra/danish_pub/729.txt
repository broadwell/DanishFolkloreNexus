Et steds på Salling i nærheden af et markskjel havde de vejfarende ofte hørt én råbe: "Hvor må jeg sætte den?" men ingen turde svare ham. En aften, da en lille dreng fulgtes med sin fader over marken der i nærheden, og de også fik røsten at høre, bad drengen om faderens minde til at måtte svare, når der atter blev råbt. Faderen skyndte sig at i rette sætte drengen ved at love ham en ordentlig dragt prygl, hvis han indlod sig på sligt, "ti", lagde han til, "ingen kan vide, om du ikke nok, hvis du svarer, kan få mere med den gamle gjenganger at bestille, end du skøtter om." Lidt efter hørte de atter : "Hvor må jeg sætte den?" og uden at betænke sig svarede drengen: "Sæt den, hvor du står!" — "Tak," blev der svaret, og siden hørte man aldrig til noget. Folk der på egnen mente, at den, der havde råbt, måtte i levende live have flyttet et markskjel, hvorfor han ikke kunde finde ro i sin grav, förend den sag var bragt i rigtighed.