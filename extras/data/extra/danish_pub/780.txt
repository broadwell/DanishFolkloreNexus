Præsten Patberg i Jebjærg, som er meget bekjendt i Salling for sin dygtighed til at mane, skulde en nat hen og mane et spøgelse. Præsten var kjørende, og da han kommer i nærheden af stedet, hvor spøgelset går, siger han til sin kusk, at nu skulde han blive holdende her med vognen og ingen ting bryde sig om, hvad han end hørte og så. Lidt efter at præsten er gået, hører kusken da en voldsom stöj, og da den bliver ved i længere tid, tænker han ved sig selv, at det nok kneb for præsten, hvorfor han tager en vognkjæp i hånden for at ile til hjælp, men da karlen næsten kommer hen til præsten, råber denne, at han skal blive væk, da han ellers ikke kan få bugt med spøgelset. Endelig bliver præsten færdig og kommer hen til karlen; han siger da til ham: "Hvis du nogensinde i fremtiden kjører på den vej, vi holder her på, så vil det koste dit liv." Karlen huskede også på advarslen en tid, men så en aften, han kommer fra marked i Skive, synes han, det er svært meget af vejen at kjøre forbi den forbudne vej, kjører ind på den, men vælter og brækker sin hals.