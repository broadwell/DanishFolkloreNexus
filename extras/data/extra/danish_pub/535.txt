Nede ved Bækgrén mellem Borup og Blans kom der en aften en hel flok kartepiger og vilde over åen. Denne var svulmet op, så broen var overskyllet, og nu vidste de slet ikke, hvorledes de skulde komme over. Da udbrød én af pigerne: "Havde vi bare et helmis, så kunde vi ride over." I det samme kom der en grå hest og stod ved siden af dem. En af pigerne satte sig straks op på den, og det viste sig, at der var god plads til én mere. Så satte én til sig op, men pladsen var lige god derfor. Nu satte flere piger sig op, og alt imens voksede bæstet, og blev længere og længere, så efterhånden fik alle kartepigerne plads på ryggen af det. Da alle var komne op, gik hesten ud i åen med dem. Hid indtil havde pigerne ikke sagt et ord af bare forundring, men midt i åen udbrod én:      
"Jössus Kristus kors,
sikken et langt hors."
Ved disse ord forsvandt bæstet under dem, og alle pigerne lå og plaskede midt i vandet. De fleste mener, at det var "e trold", som de red på, og som måtte vige, da korset blev nævnt.