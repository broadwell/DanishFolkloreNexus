Der var en gang en fattig gårdmand fra Suldrup, som kjørte til Ålborg. Da han kom til Dragstrup sige, ikke langt fra Ålborg, var hans krikker trætte. Han spændte dem da fra og lod dem græsse i skoven, som den gang nåede næsten til Ålborg. Så hørte han én, der hujede, men han turde ikke svare, fordi han var ræd, at det skulde blive opdaget, at han græssede hestene på andres ejendom. Så hujede det anden gang, men han svarede alligevel ikke. Den anden hujede for at sikre sig, at ingen var i nærheden, for han mente jo, at hvis nogen hørte det, så vilde de svare. Så hørte han en klingren, som én kunde hælde en mængde penge ned i et hult træ, men han kunde ingen se. Han satte sig nu ned på hans knæ og bad Gud om, at han vilde vise ham det træ, som pengene var gjemte i, så vilde han bygge et tempel for dem til Guds ære. Han fandt da også træet og fik fat i pengene. Da han så kom hjem, gav han sig til at jævne pladsen, som kirken står på. Så var der en rig mand der i byen, han får det at se og siger: »Hvad vil du her? hvi går du og jævner den plads?« — Den fattige svarer: "A tror, a vil til at bygge en kirke, vi har så langt til Guds hus." — "Ja", siger den rige mand, "vil du bygge kirken, så vil a sætte tårn, alter og sangkor." Det blev de da enige om, og den fattige mand byggede så kirken. Men den rige mand kunde ikke evne at sætte mere end alteret og sangkoret; tårn blev der intet af, og således står kirken den dag i dag.