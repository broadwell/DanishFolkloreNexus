En mand på Spangerhede, der hed Færch, han solgte en hest til Ålborg for 600 rigsdaler. I samme tid tjente en karl der som kusk, han hed Jens Snårup og havde været dragon i Randers og var vant til at ride. Så red han på en dragonhest og havde den solgte hest ved hånden. Da han kom til Langbro kro på hjemvejen, gik han derind og vilde have en snaps og en tår öl. Der sad to andre derinde. Han sidder nu og fortæller kromanden, at han havde været i Ålborg og havde 600 daler på sig. "Da må du helst blive her i nat," siger kromanden, "for du kommer ikke gjennem Øsbjærg bakker." De to var nemlig stukne af, lige efter at de havde hørt det. Jo, siger han, han vilde hjem, for hans husbond ventede ham, han måtte hjem til Spangerhede i nat. Hesten fik så et lille foder, og han rejste af. Da han var så midtvejs inde i krattet, kommer der én til ham og vil endelig have lov at ride, han var så træt. Men Jens vilde ikke lade ham komme op. "A er godt vant til at ride selv." Men han bliver ved at følge med og holde ved bidselet. Da de var nu et godt stykke inde, så råber der en anden, at han skulde holde godt fast i hesten. Da lægger karlen ham én under øret, så han hvirmer en to, tre gange omkring. Hesten var stærkt i spring med det samme, men de to er dog så hurtige, at den ene er lige oppe forved ham lige øjeblikkelig. Men så langer han ham én med kolben af en pistol, han havde med sig, så han hvirmer hen ad vejen, og den anden tog flugten. Så så han ikke mere til dem. Karlen var meget stærk, Og det stolede han på.