Til én af Scheelernes herregårde i Jylland kom en mand (så vidt jeg mindes, hed han Bang) og lå her en nat. Han havde da den dröm, at en skikkelse ved midnatstid viste sig ved hans seng og sagde ham, at der over porten var indmuret en skat i et jærnskrin, til hvilket den regjerende grev Scheel havde en guldnøgle, og sagde ham, hvorledes stenene var stillede på det sted, for at han desto lettere kunde finde det. Den næste dag rejste han videre, og i diligencen fortalte han denne dröm til sin nabo. Et årstid efter traf han tilfældigvis grev Scheel og begyndte at tale med ham om denne sag. Greven havde ganske rigtig af sin bedstemoder fået en lille guldnøgle, men hvortil den passede, havde aldrig nogen vidst. Han rejste nu hjem og lod hvælvingen undersøge, men fandt kun et tomt rum og spor til, at der for nylig var foretaget en undersøgelse. Hvad der end mere bestyrkede denne tro var, at manden fra diligencen kort efter kjöbte en stor herregård nede i Slesvig, uagtet det aldrig för var bekjendt, at han var en rig mand.