Præsten Ole Schytte i Vallekilde stod i pagt med Fanden, derfor gik han igjen og spøgede i præstegården i skikkelse af en hvid kalv. Da kalven en aften viste sig i gården, sendte den nuværende præst, provst Bech, sin pige op i kirken at hente tre bøger, og så sagde han til sin karl, Jörgen, at han skulde tage kalven i øret og trække den ned i engen på præstegårdens mark, så skulde han selv komme bag efter. Da præsten kom uden for porten, mödte han pigen med bøgerne, hvilke han tog under armen, og gik ned i engen og sagde til Jörgen, som stod der med kalven: "Nu kan du gå hjem, og med Guds hjælp skal jeg være i præstegården lige så tidlig som du". Da Jörgen var kommen et stykke hen ad vejen, stod han stille og lyttede, og han hørte da, at præsten sagde til Jörgen, som stod der med kalven: "Nu har du slået de to bøger fra mig, og kan du også slå den tredje fra mig, da er du min overmand." Jörgen blev nu bange og skyndte sig videre, men straks efter hørte han sådan en underlig stærk lyd, og et öjeblik efter nåede præsten ham, så de fulgtes ad ind i gården. Jörgen så da, at han havde en bog under armen, og det var bibelen. Siden den tid har det aldrig spøget i præstegården. Stedet hedder nu Mariemose, og Jörgens enke lever endnu i sognet.