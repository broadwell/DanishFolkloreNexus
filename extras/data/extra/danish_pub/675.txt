For ikke mange år tilbage levede en mand i Vendsyssel, som gik under navn af Hals præst. Der fortælles om ham, at han var synsk, han kunde se inden i et menneske, hvad der befandt sig, så snart han fik det at se, samt kunde sige, hvad der skulde ske i fremtiden. Han skal selv have fortalt, at han fik sin visdom på følgende måde. Mens han var en lille dreng, hændte det sig en dag, at han noget sulten kom hjem fra marken, og da han ingen mennesker fandt i huset, gik han selv ind i spisekammeret for at lave sig en meldmad. Han fik derved öje på en krukke, som stod på en af bylderne, hvori der var noget dejlig, velsmagende fedt, som han spiste til et stykke brød. Men da hans moder kom hjem og straks savnede fedtet i krukken, spurgte hun ham, om han havde spist det, hvortil han svarede ja. "Det måtte du ikke have gjort," og nu fortalte hun ham, at fedtet var af en stor, hvid hugorm, der var hugormenes konge. Moderen måtte altså finde sig i, at sönnen kom i besiddelse af den egenskab, hun havde tiltænkt sig selv. (Se afdl. I., bjærgfolk nr. 597.)
I gamle dage, da der var langt flere hugorme end nu om stunder, skal hyrderne, der vogtede kvæget ude på mosen, tit have seet et hugormebo. Hugormene sad da i utallig mængde i en mosetue og stak hovederne i vejret, og midterst i flokken var der én, meget större end de andre, med hvidt hoved, og det var hugormenes konge.