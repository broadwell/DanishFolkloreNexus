Da herredsfogden (Himmark?) i Harris døde, var der nogen snak om, at han gik igjen, og man fortæller, at han på begravelsesdagen var för hjemme i sin gård end ligfølget. Samme dags aften blev der banket hårdt på præstegårdens dör i Brede, og pigen lukkede op, men der var ingen. Det bankede anden gang og endnu stærkere, og der var endnu ingen. Da sagde præsten til pigen: "Banker det tredje gang, vil jeg selv gå ud". Snart bankede det stærkere end för, og præsten gik da selv ud for at lukke op, og pigen, som lyttede, kjendte herredsfogdens röst, som sagde: "Min sag er tabt". Hans solgte ridehest fandtes næsten altid skumbedækket om morgenen af det natlige ridt, som den brugtes til af sin forrige ejer.