I Bjerge, Bjerge herred, boede en kone, hun kunde hekse, og det var både den ene og den anden, der havde set, at hun kunde malke af to gafler. Somme tider, når hun skulde hen og hente sin mælk, lod hun sin sorte potte, hun skulde have mælken i, gå forved sig. Så slap hun for at bære den, og så kunde hun gå og binde på sin bindehose imens. Men det var ikke alt sammen godt, det hun gjorde. Sådan var der en gård, de kaldte Påskegården, hvor en hel del køer døde, uden man vidste, hvordan det gik til. Så kom manden da i tanker om, at det måtte være én eller anden heks, der var skyld i det uheld, han havde med sine höveder. Nå, hvad han har at gjøre, han får fat i en klog mand og spörger ham til råds. Den kloge mand vidste også straks, hvad der var at gjøre, og sagde til manden, at han skulde tage ni forskjellige slags træ og brænde dem i et bål. Så vilde den, der var skyld i køernes død, komme, men de måtte endelig passe på, den ikke fik ilden at se. De gjorde, som den kloge mand havde rådet dem til, og så kom heksen fra Bjerge farende der hen. Hun pintes og hujede og vilde da endelig have lov at komme inden for, men de skulde ellers nok passe på, hun ikke kom ind og fik ilden at se, for så var hendes pine væk med det samme. Heksen måtte så kjönt blive uden for, og hun pintes og blev så gloende, at hun sprang i møddingspølen for at svale sig. Endelig var da de ni slags træ brændt op, og så kunde heksen løbe sin vej hjem igjen; men i Påskegården kunde hun aldrig gjøre ondt mere.