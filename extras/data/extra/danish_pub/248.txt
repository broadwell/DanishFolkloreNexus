Der var en skrædder i Voldum en gang, han var henne i en gård i Alstrup at sy. Så kom der Tattere ind, den ene hed Engel, og han skulde da forestille at være manden, den anden hed Ingeborg. Så siger de goddag, og de bad om en almisse. Mens konen var henne at hente det, så siger skrædderen til dem: "Hvor er I to fra?" — "Hvad siger du?" siger de. "A siger, hvor holder I jer altergang, hvor er I fra?" — "Hvad siger du?" siger de, "Gu la den røø kåk gåål öwer jer en dav, lille fåesen! Git I sad i mølledammen lige opå howedet. Git I sad opå stejler å hywl, lille fåer. Git I sad opå Blåksbjöre knevlet å knust". I det samme kom konen ind med almisser, og så siger hun: "Hvad er der ved det! da skal a min höjeste salighed løfte jer ud!" og hun hen og griber hendes mungletræ, der lå på et skab, som stod der inde i stuen, og hun begynder at daske på dem med det. Så gav de dem til at skjælde ud igjen, men de gik jo da, og så lagde de dem ved havediget og rögte tobak, lige te det pulsede. Da konen ser det, så tager hun mungletræet og går ind og børster atter på dem, for det var konerne ikke så ringe til i de dage, de måtte altid bruge mungletræerne, og så driver hun dem endnu længere hen. Da konen kommer ind, da sidder skrædderen og bevrer og kryber sammen, lige te det restede, for han tænkte jo, livet var fra ham.