Der boede en Pastor Høeg i Ugilt, det er ham, der har døbt mig, og han havde en Datter Kristine, der var forlovet med en Karl, som tjente i Præstegaarden, de kaldte ham Kræn Raadsig. Hun blev frugtsommelig ved ham, men saa en Aften, der var Dands, det var om Julen, da dandsede hun saa forfærdelig med min Fader, at hun gjorde Barsel anden Dagen, og Barnet døde. Kræn Raadsig og hende blev da gift en Tid efter og boede nede i Bindslev Sogn. Saa tjente der ogsaa en anden Karl i Præstegaarden, han var fra Burskov i Ugilt, og ham laante Kræn Raadsig 25 Daler af. Præstemadammen var med til at laane Pengene af ham. Saa bliver denher Karl taget til Fodgarder og rejste til Kjøbenhavn, men fik ikke Pengene, inden han tog afsted. Et halvt Aars Tid efter bliver han syg, kommer paa Sygestuen og døer. Naa, saa spørger de der i Præstegaarden, at Karlen er død i Kjøbenhavn, men de gjør ingen Ting ved at faa Pengene betalt til Arvingerne. Det skulde Madammen da især have sørget for, og Familien til Karlen mente, at Pengene var betalt, og ingen kunde tro andet. Det staar hen en Maaneds Tid, men saa viser der sig et hvidt Spøgelse i Bryggerset i Præstegaarden, og Pigerne var helt forskrækkede for det. Det blev ved at gaa der hver Aften en 8 Dags Tid, og Madammen hørte jo om det. Saa en Aften kommer hun der ned i Øjeblikket, som det plejede at komme, for hun skulde da vise, te hun turde ogsaa gaa derned, sagde hun. Men saa tog det fat paa hende og klemte hende saadan, te hun blev syg. Saa fik Præsten det at vide, og han gik derned anden Dags Aften og talte til det, og Dagen efter blev der gjort Redelighed med de 25 Daler. Siden saa de aldrig Spøgelset mere, og der kom Ro i Gaarden.