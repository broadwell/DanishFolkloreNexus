Der var en Gaardbo i Stempegaard i Børglum Sogn — det var da i den ene af de to Gaarde af det Navn, og han havde en rød Ko at passe, og den skaffede han Foder til. Nu var det en Bestemmelse, at han hver Aften skulde have søde Grød og Smør i Grøden, og det fik han jo i flere Aar. Men saa var det en Aften, Konen vilde have ham lidt til Bedste, og saa kom hun Smør i Bunden af Fadet og Grød ovenpaa. Naa, Gaardboen han bliver jo saa gal over, at der var ikke Smør i Grøden, og han gaar ud i Kostalden og slaar den røde Ko ihjel. Derefter gaar han ind og fryder sig over, hvad han har gjort. Men da han havde spist Grøden, finder han Smørret paa Bunden af Fadet og fortryder det nu lige godt. Nu vidste han, at der ovre i Vollerup — saadan kaldes nogle Steder, der ligger nord derfra i Em Sogn, der stod en rød Ko, akkurat Magen til den, han havde slagen ihjel. Saa tog han den døde Ko paa Nakken og rejste over en Hede, der kaldes Skrølløs Hede imellem Stenbækgaard og Vollerup, der var fuld af Sten og Skidt. Han trækkede den levende Ko ud og bar den døde ind og satte i Steden for den anden, og saa rejste han tilbage igjen til Stempegaard med Koen og satte den ind. Andendagen gik han og snakkede med sig selv: "Aaja, Skrølløs Heje wa lang, å dæj røø Ko wa tang, åå mi Nøg, hu bor a." Han gik jo og ynkede sig selv, det havde gjort ondt i hans Byg, og saa hylrede han over sig selv.