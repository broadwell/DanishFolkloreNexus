Der var en stor tøs, der skulde være hyrde den dag, hendes søster havde bryllup, og det tog hun sig så nær, at hun gik i et høl nede i Gravlev kjær, de kalder Kat-kjelde. Endelig fandt de hende, og hun blev fisket op og skulde så kastes ned, for hun måtte jo ikke blive begravet på kirkegården sådan uden videre. Liget blev lagt på en vogn med et par stude for, og så lod de dem gå, hvor de vilde. Men så gik de endda hen og lukkede kirkeporten op, for om studene kunde ikke have fået i sinde at gå derind med hende. De gik også op til kirkeporten, men der blev de stående. Så sagde præsten: "Ja, så nær var hendes sjæl ved Himmerig, men den kunde dog ikke komme der ind." De vendte altså studene omkring og gjente på dem igjen. Nu gik de hen og blev stående oppe oven for, som Jens Binderups gård nu ligger. Den kaldtes Helledi, for der var to gårde i Gravlev, der hed Himmerig og Helledi. Hun blev altså begravet i et markskjel, som nu er på deres mark der, og hende var det, der blev til den natravn, som folk har hørt der på egnen. Når den skulde over rindende vand, så var det den skreg og sagde: "Ba-u, ba-u, ba-u !"