Maren Plovmand på Tiistrup mark fortæller: Min broder Niels og en anden karl, som hed Per, skulde drive svin på bog i Løvenholms skov om efteråret. De var ridende, og da de nu havde fået svinene ud på deres plads, vilde de have nogle hesselkjæppe med hjem til at binde kurve af. Altså skar de et par gode knipper og bandt dem sammen med en tynd hessel, lagde så hver sin foran sig på hesten og red tilbage. De havde af deher lådne kabudser på med stivt udstående skygger og messingkant om både kabuds og skygge. Som de nu bedst rider, siger Niels: "Der er ild i din kabuds, Per." — "Det kan a int forstå," siger han og ser sig om. "Men der er jo også ild i dit skjæg og hår." Så siger Niels: "Der er jo også ild i dine kjæppe." — "Ja, det er nu det samme, a slipper dem ikke, för a er nødt til. Lad os bede vort Fadervor." Det gjorde de, men det hjalp ikke, og nu red de stiltiende videre i stor frygt, De betragtede jo dette her som en straf, for det de havde stjålet kjæppene. Endelig kom de ind til Nörager. Der er en lille bæk, som de skulde over, og som de nu rider over den, ser Niels sig tilbage, og da ser han et gloende hjul, der render tilbage fra bækken og ad den vej, de var komne. Dermed var alt forbi, og de kom godt hjem til Tustrup. Niels vilde ikke ind og gik straks i seng i karlekammeret. Men Per vilde ind og have noget at æde. Han blev syg og sov ikke den hele nat, men Niels sov godt.