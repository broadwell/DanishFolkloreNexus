Der var et par kjæltringer, som huserede en gang oppe i Ry skov. De havde deres tilhold i savkulerne. Det var Kyvling-Sören og så en, de kaldte Jens Knop. De brugte ellers den trafik at stjæle fra de rige og give til de fattige. Men hårde var de. De skar brysterne af kvinderne og stak börnene ihjel med deres knive. Så blev det for galt med dem, og bønderne slog dem sammen og jagede dem for egen regning og risiko. Jens Knop ham skød de, men Kyvling-Sören kunde de ikke opdage, hvor var. De havde jaget ham over Ry bro, men da var han sprunget i åen, og siden havde de ikke set ham. De havde dog ikke tro til, at han var druknet, for han var så meget en karl til at svømme, og nu havde de altså helt og bar tabt sporet af ham. Men så blev de ved at følge åen ned imellem skoven og søen for at passe på, at han skulde ikke smutte op i skoven igjen, og de blev ved langs stranden. Som de nu lå der i kanten af søen og lå og snakkede-om ham, så kommer der en af möllerfolkene hen til dem. Ved det de nu ligger og ser ud over søen, siger han: "Der er en græstue, den var der ikke i aftes". Da tager en af mændene sin bøsse og skyder efter tuen. Så rammer han ham i det tykke af armen, for han havde hans hånd oppe og holdt i tuen over hovedet med den. De fik ham nu fat, og han blev sendt over på stokhuset i Kjöbenhavn. Så skulde han til begyndelse have 27 slag ris, ham og så en til. Den anden han fik först, men han gav sig meget ilde ved det. Så siger Sören: "Giver du dig for så lidt, så må du være lidt blød af dig". Nu kom Sörens tur næst efter. Han blev bunden til stokken sådan, at knæerne blev bundne til först, og så blev hænderne bundne dertil. Nu var ryggen strammet, og så fik han af 9 ris, der var lagt i saltlage, og han fik tre slag af hver. Men de sidste tre ris dem kunde mestermanden sådan tage og stryge fingrene ned ad, og da kom blodet pissende ud af dem. Men ikke et muk de hørte af ham. Så var han der i stokhuset i 27 år, og så kom han ud som en gammel mand. Da kunde han ingen ting, og han fortjente hans føde ved at gå om og synge og spille lidt for folk. Iblandt andet spilte han et stykke, som kaldes Kyvlings-Sörens stykke og spilles undertiden endnu.
Den sidste gang de tog ham, da holdt de ham. Men han havde tit været fanget för og sat i arrest. De havde dog aldrig kunnet holde ham uden én nat, og det kom af, at han havde en indretning, lavet som en dolk, og den kunde save til den ene side og file til den anden. Den var i et hylster, og så havde han den gjemt i hans endetarm. Med den kunde han save de tykkeste jærnstænger over, som når vi saver i træ. Men den sidste gang tog de den fra ham.