I Hundslev ved Kjerteminde var der en ful heks. En gang kom der en pige til hende, som hun skulde helbrede for en sygdom, hvilket hun også gjorde. Da pigen var bleven helbredet, spurgte heksen hende, om hun ikke havde lyst til at lære heksekunsten, hvortil pigen svarede ja. Derpå kom heksen med et harehoved på et fad, det skulde pigen kysse, ellers kunde hun ikke blive heks. Men endskjöndt harehovedet var skilt fra kroppen, gloede det dog så fælt, at pigen turde ikke kysse det, og det blev da ikke til noget med, at hun blev en heks.
      Derimod havde heksen en datter, som lærte kunsten af moderen. Et sted, hvor datteren tjente, havde de nogle småbörn, som blev trukken i en lille vogn op og ned ad gulvet. Da sagde tjenestepigen, som jo var en heks, at hun kunde få vognen til at gå af sig selv. Så gav de, som trak den, slip, og nu løb vognen af sig selv op og ned ad gulvet. Til sidst kom den i en stærk fart, og pigen, der havde sat den i fart, kunde ikke standse den igjen; hun blev derfor angst og løb hjem til sin moder i Hundslev, og først da hun nåede hjem, standsede vognen.
      Den gamle heks gik en gang ude på Hindsholm ved herregården Hverringe, og hun fulgtes med en karl. Ved siden af vejen, hvor heksen og karlen gik, var herregårdens marker, hvor de plöj-ede med syv plove. Heksen siger nu til karlen, at hun kunde få alle syv plove til at stå stille på én gang. Det mente karlen var umuligt, men i samme öjeblik stod de seks, den syvende derimod fortsatte plöjningen. Da spurgte karlen, hvordan det kunde være, at den ene plov vedblev at plöje. Heksen svarede: "Det kommer af, at der er en flyverön i den, og derfor har jeg ingen magt over den."