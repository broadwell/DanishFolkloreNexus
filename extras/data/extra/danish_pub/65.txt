Kirketorup præst han havde en dum kusk. Så kjørte de en gang og skulde til Bislev, og kusken kunde jo ingen ting sige og havde ikke lært nogen ting af fingersprog eller slige ting sådan som nu. De skulde berette en kone, og hun døde da også, mens de var der. Kusken han græd for hende, te det var forfærdelig, og præsten kunde ikke forstå det, for han tykte, te det var en god død. Så kjørte de til sogne og kjørte ned ad Ejdrup bakke, og det var om vinteren. Der kom en mand kjørende imod dem, og den ene hest slår op og klyver panden på manden, så han stylter bag ud af slæden, og var død med det samme. Det lo kusken så forfærdeligt ad, og præsten tykte, det var sært, at han kunde le ad det. Så bad præsten på prækestolen i syv år, at hans kusk måtte komme til at snakke, for at han kunde fortælle det, hvorfor han græd, når konen døde sådan en god strå-død i hendes seng, og lo, når manden kom så elendig af dage. Så fik han også hans mæle og siger, at hendes sjæl tog ravnen, men mandens sjæl tog duen, og det var det, der morede ham. Det er så mænd ingen historie, det er en virkelig tildragelse, men det er længe siden den skete.