En kone i Assendrup, Værslev, kunde på én gang ikke få smör af sine to køer. Hun henvendte sig til en klog kone, og fik det råd at kjøbe en ny ubrugt potte uden at prutte om prisen (stiltiende), fylde den med mælk og stiltiende sætte den hen på skorstenen på en stærk glødeild, stille en ubrugt riskost uden for dören og så lukke den i lås, ti køerne var forheksede, og den skyldige måtte så snart indfinde sig under et eller andet påskud. Men den måtte på ingen måde komme ind, og der imod skulde potten væltes. Alt dette blev nu punktlig udført, og straks var heksen ved dören for at bede om en pægl mælk til vor fa'r, for han var da bleven så dårlig, så hun troede, han kreperede inden aften. Men der hjalp ingen bön, potten blev væltet, og med et skrig styrtede hun hjemad. Næste dag lå hun og var næsten skoldet op.