Der ligger en kongeløsning i Silkeborg skov, og derover står en stor eg, men den er sandet til. Så var der en mand, der kostede en hel del på at grave den ud, og de havde kastet dem så langt ned, at de var komne til roden af egen, men længere kunde de ikke komme, for lige så stærkt som de kastede, lige så stærkt skred det. De kunde bulle, ligesom de vilde, længere ned kunde de ikke komme. Min oldefader har været ved ét sted til, hvor der er en kongeløsning. Det er ved siden af en höj, og når en står på höjen og ser skråt ned på foden af den ved et vist klokkeslæt, nemlig klokken fire om eftermiddagen, så kan en se en stor firkantet sten med indskrifter på. Men det er ulæseligt, og går en der hen og vil se, så er der ikke andet end jorden. Der var også blevet kastet efter skatten, men den mand var nok så forsigtig som de fleste andre, der graver efter sådant noget, for han draget over på den sorte skole i Kjöbenhavn, og der fik han sig et blåt lys. Hvor det lys brænder, der findes der ingen skatte, men hvor det går ud, der skal en søge, der er skatten. Det beviste sig også rigtigt nok, da han tændte lyset, for det brændte alle andre steder end der, der kunde det ikke brænde. Så gav ham og hans karl sig til at kaste efter skatten, og der kom alle slags dyr og vilde forstyrre dem, for de måtte jo ikke snakke eller gå fra det. Der er jo det ved det, at en kongeløsning søkker dobbelt så dybt til næste gang, når de fåer gravet efter den og ikke får den. De havde det så vidt, at de havde ved hanken af kjedelen. Så kommer der en stor kronhjort, og den giver sig til at skrabe på hans hånd, der havde ved øksen, og så kunde han ikke blotte sig længere, men sagde: "Nej, om du er så Gamle-Erik selv, så giver a ikke slip." Pludselig, uden at de kunde forstå det, lå karle og hakker og spader ved hver sin side af höjen, og den var jævnet, som der aldrig var kastet der. De prøvede siden på at grave igjen, men kom ikke til skatten tiere.