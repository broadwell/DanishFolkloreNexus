Der boede en Præst i Elling, som kaldtes Hr. Thomas. Det skal have været saa udmærket en Præst, og saa saa ligefrem. Han brugte at følges med en Husmand hen at tække paa de sogne Dage. Saa var de en Gang kommen hen i Raabjærg at tække, i en stor Gaard tæt henne ved Aalbæk, og da kommer der en fremmed Mand til Gaarden i Besøg. Han kjendte nu godt Præsten, men vilde ikke lade sig forstaa med det fra først af. Saa siger han: "Hvad er det for to Mænd, du har at tække?" "Ja, den ene han hedder Thomas" siger Manden, "men han giver sig et andet Navn, han kalder sig Temmerbassen fra Niib, og den anden hedder Kræn Pedersen.« — "Hej Pinedød," siger den fremmede Mand, "saa er det int Fattigmands Præst, naar det er Temmerbassen fra Niib." Det sagde han for at skose Præsten, men han svarte dei oppe paa Huset: "Jo saa minsæl er a saa, for a er ligesaa godt Præst for de rige som for de fattige." Ja, saa kunde han vel ogsaa faa dem at tække. Jo, det kunde godt lade sig gjøre, og han fik dem ogsaa.
Han havde en Kusk, der var baade klog og gal. En Dag, da de kjørte til Tolne Kirke, som den Gang var Annex, saa siger Kusken til Præsten: "Der gaar en Pige henne paa Vejen, det er ellers min Kjæreste, men a lider hende ikke rigtig, for hun er baade skak og skjæv. Hvordan synes Faaer om hende?" Ja han tykte godt nok om Pigen. Da tykte Kusken det ikke, og Enden paa det blev, at han fik sig en anden. Saa kom Tiden, han skulde giftes med hende, og saa siger Præsten i Brudevielsen: "Her har Krage funden Mage, som hvikken er skak eller skjæv eller krogen til djer Røv." Saa fik Kusken det, og da han nu havde faaet det, han skulde have, saa kom der bagefter en ordentlig Brudevielse.
En anden Gang de kjørte til Tolne, sagde Præsten til Kusken: "Du kan gjærne gaa ind til Slagteren, som boer ved Siden af Kirken (han hed netop Daniel), og faa et Stykke Kjød til mig, ilav a holder Tjeneste." Han gik ogsaa, men Slagteren sagde: Han kunde hilse Præsten, at naar han betalte de sidste Stykker, han havde faaet, saa kunde han faa noget mere. Naa, saa kommer Kusken ind i Kirken med den Besked, og da var Præsten ved at præke ud af Daniels Bog. Saa siger han i det samme: "Naa, hvad siger saa Daniel." Kusken rejser sig op i Stolen og siger: "Daniel sagde, at naar Præsten betalte, hvad han havde faaet, saa kunde han faa noget mere." Da de saa kommer paa Hjemvejen, bebrejder Præsten ham, at han havde sagt det i Kirken og nær forstyrret ham i Prækenen. Men det blev jo da godt imellem
dem igjen.