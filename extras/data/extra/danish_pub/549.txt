Der var en gammel kjælling, som havde forskrevet sig til Fanden. Så var tiden endelig udløbet for hende, og han var allerede så vidt, at han stod og kæmmede hendes hår med en gloende kam, og det hjalp ikke, enten hun peb eller sang, nu skulde hun med ham. Så kom der i det samme en student ind, der havde gået i den sorte skole, og han bad for hende, om hun ikke måtte have frist så længe, til den stump lys, der brændte på bordet, var udbrændt. Dette gik den Onde også ind på, men så tog studenten og slukkede og gjemte det, og så måtte Fanden gå bort med uforrettet sag.