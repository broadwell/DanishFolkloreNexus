I en höj på Dejret mark i Tved sogn boede en bjærgmand. Tæt ved höjen lå en gård. En gang lå konen i gården i barselseng; så kom bjærgmanden og slæbte hende ud af sengen og ind i höjen. Den forknytte mand blev nu rådet til at plöje tæt ind imod höjen. En aftenstund i dejligt måneskinsvejr gik manden ud til höjen, og han så, at bjærgfolkene holdt dands udenfor höjen. Bjærgmanden dandsede med konen fra gården, og hun havde udslaget hår. Så snart hun opdagede sin mand, løb hun til ham, og de stræbte nu mod gården. Bjærgfolkene, der løb efter, kunde ikke nå dem. De havde nemlig ondt ved at komme over plovjorden, de trillede stadig om ved at gå over furerne. Manden beholdt sin kone, men hun var aldrig rigtig i hovedet siden.