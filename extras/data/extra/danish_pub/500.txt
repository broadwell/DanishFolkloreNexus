En gammel kone i Havrum døde og gik igjen. De havde flere börn, og der iblandt én, som ikke var rigtig klog og heller ikke kunde rigtig tale. De andre börn skulde ikke have nogen arv, för deres fader døde, men hende havde hun bestemt der skulde have noget mere. Hun havde, mens hun var levende, lavet sengklæder til börnene ligesom andre folk, og så havde hun syet en bitte skindpose og syet den ind i den dyne, som den sölle pige skulde have, sådan i det ene hjörne. I den skindpose havde hun gjemt 400 daler til hende, men det var ikke bleven åbenbaret endnu. Så kom hun mange nætter, når klokken var tolv, og gik hen og stod ved dether sengklæder. De lukkede, så godt de kunde, om aftenen, men hun kom lige godt ind. Manden vågnede flere gange og så hende, og de var så forskrækkede for hende. De havde nu lagt mærke til, at hun stod og pillede ved denher dyne, og gav dem så til at sprække den op. Så fandt de en seddel, hvorpå pigens navn stod, og så traf de skindpungen og fik den lukket op.  Pigen fik pengene, og så kom den døde ikke  mere.