Tre mænd fra Avning var komne i tanker om at ville op og grave i den melder Porsbakke, der ligger lidt til nordöst for kirken, for at finde guld i den. Den ene af dem var nu sådan et fjols, og de andre formanede ham til, at han endelig ikke måtte snakke. Da klokken blev 12, begyndte de at grave. Endelig kom de til noget, men i det samme begyndte den mand at grinne så svært. De andre så meget nysgjerrige på ham, som om de vilde sige: "Hvad er det?" — "Ja, nu har a set meget i mine dage, men aldrig har a set en vogn med fire kokke for, og den kom kjørende ned her." — Så var det hele forbi. En anden gang vilde de og prøve det og gik ind til en skomager for at få ham til hjælp, men han vilde ikke med. Så gik de selv derud og begyndte at grave, men fandt den nat ikke andet end et råddent hestelår. De tog det lige godt med og smed det på hjemvejen ind ad forstuen til skomageren for at gjøre ham den tort. Men om forladelse, næste morgen var det blevet til det pure guld.