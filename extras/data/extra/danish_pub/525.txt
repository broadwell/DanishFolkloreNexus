En tærskemand skulde en morgen tidlig hen til en gård, der lå langt fra byen; han gik fra Sandvig og ad Skalsby. Da han kommer op på Rasmus Bo's mark, ser han, at der ligger en grå vædder på ryggen i en ren med alle fire ben i vejret. Manden gik så hen og løftede den op; men da han havde gået et lille stykke, ser han, at der ligger akkurat én lige sådan. Han blev nok lidt forundret, men gik lige godt hen og rejste den op med. Da han havde gået et lille stykke til, så ligger den samme fyr der igjen. Men så siger manden: "Nej,nu skal du have tak, du har narret mig to gange, den tredje gang skal du ikke narre mig." Nu kunde han forstå, hvad det var, og så grinede nissen.