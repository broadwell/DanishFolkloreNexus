Det er somme tider tidlig om foråret, at man kan se en hel mængde snoge hængende hen ad gjærderne, der kan endog være flere hundrede. De går da på råd, kongesnogen sidder for det meste på sin hale midt imellem dem, men det skal ikke være så meget let at få öje på den. Men hvem der ellers kunde komme til at slå den ihjel og spise fedtet, han vilde blive meget rig og viis. En dreng ved navn Anders, der gik omkring at bede om en bitte mad, kom igjennem en skov, hvor der boede en kongesnog. Han tænkte ikke på det, men skar sig en hesselkjæp til at stötte sig ved, og med den gik han videre. En dag kom han til en klog præst, som spurgte, hvor han havde taget den kjæp. Han sagde det. Præsten tilbød, at han måtte være der og få god mad og en varm seng at ligge i om natten, når han vilde vise ham stedet. Det lovede drengen, og næste dag gik de derhen. Præsten sagde nu til ham, at han måtte gå hjem, for nu kunde han nok ene. Derpå ledte han kongeormen op, som han bar hjem og kogte i en storgryde. Dagen efter kom drengen ud i kjøkkenet, hvor gryden stod, og han var ikke sulten, men da der just lå en brødskorpe på bordet, tog han og dyppede den i fedtet, som flod ovenpå, og spiste den. I det samme kom præsten og drev ham på dören. "Du havde det godt," sagde han, "men nu tog du det, jeg vilde have, derfor kan du skruppe af, nu er du også meget klogere end jeg." Drengen blev så urimelig klog og rig tillige, så at han rejste op ved skovsiden og kjöbte sig en gård, som hed Brodgård, og der gik megen snak om den Anders Brødgård.