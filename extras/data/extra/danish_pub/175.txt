Der var én, der hed Svend, han boede i en Gaard i Lørslev, der nu er væk. Saa var han en Dag her oppe efter Ilbjærge til at pløje og havde fire Bæster for, Drengen kjørte da de to, og Faderen pløjede. Da de havde pløjet noget, siger Drengen: "Hør, Fader, Fader." — "Hvad godt?" siger Faderen. "Er der Ild der, som det røger?" — "Ja, der er," siger Faderen. "Saa er der," som han kunde bande, "ogsaa Ild i det graa Øg." De pløjer saa en 3, 4 Omfald paa Ageren igjen, og da kommer de for en lille Høj, der var paa Agrene, de kalder den Byghøj, men den er nu pløjet og snart udslæbt. Da rækker der en Haand op af Højen med en Skaade, der var i Stykker. Manden havde jo hans Plovøgse og Søm, og saa gjorde han Holdt og gjorde det i Stand. Siden den var saa færdig, lægger han den hen, som han havde faaet den, og saa blev den strags væk. Han tager hjem om Middagen og kommer igjen om Eftermiddagen. Strags kommer der en Haand op af Højen, og den har en hvid Tallerken med en varm ny Smørrebrød paa, og han tog Holdt og gav sig til at spise af den. Men Drengen han vilde ikke spise. Manden bekom det godt, men Drengen svandt helt hen og døde inden Efteraaret.