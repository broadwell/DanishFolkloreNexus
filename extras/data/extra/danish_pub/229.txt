Min bedstefader fortalte, at i en gård i Nielstrup — det var netop den, hvor der havde været ting — der havde de altid sådant uheld med deres kreaturer. Så sögte de til en klog mand, og han sagde til manden: "Du skal se ind i din overstue, der er et hul i gulvet, og hvor det hul er, der skal du grave ned og hitte en kjedel penge. Men så må du ikke være i din gård den nat." Manden svarte og sagde, at det skulde aldrig ske, han vilde grave efter det. Men deres sön han troede lige godt, hans forældre havde gravet, for de kom til at have så mange penge, og der blev ro i gården. Men aldrig nogen fik ret besked på, hvordan det egentlig var gået. Den karl fortalte som virkeligt, at der var somme tider, imens det var galt der, når han havde været i by om aftenen og kom hjem, så var hestene, lige til de kunde stå og svede, og når han så gik op og ryddede deres krybber, var det for ham at tykke, som det var smågrise, der lå der, og han bar dem ud på møddingen, men om morgenen var det ene gode hakkelse, han havde båret ud.