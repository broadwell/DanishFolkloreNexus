Der fortælles om en præst på Bornholm, at da han om aftenen kjørte hjem forbi kirkegården og så, at det ikke var rigtig fat der inde, befalede han kusken at holde, medens han gik derind, og sagde tillige, at hvis han ikke kom tilbage, inden lygten, de havde med, var gået ud, skulde han kun kjøre, for så kom han aldrig mere. Kusken gjorde så, men han så et forskrækkeligt syn der inde på kirkegården. Han kunde se præsten stå og mane nogle ned, som stod på tøndebunde, og ilden stod rundt om dem. Omsider, da lygten var lige ved at gå ud, kom præsten farende med tungen ud af halsen og kjørte hjem. Det samme fortælles om en anden præst, kun med den forskjel, at han satte et lys på sit værelse og sagde, at kom han ikke, til det var udbrændt, kom han aldrig mere.