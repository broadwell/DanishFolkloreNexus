    De gamle sagde, at der er ingen værre bondeplager end en bondesøn. Birkedommeren Knud Tejl i Torstedlund var også et slemt bæst ved bønderne, og han var endda fra Tejlhus dernede på Skjörping mark. Han var tillige godsforvalter der i Torstedlund, og så var der skrivestue i Årestrup.    Han havde en broder, der boede i hjemmet der i Skjörping, og han var en gang kommen hen at besøge ham. De satte en stol til ham, men da han rejste sig igjen, sagde madammen til datteren, at hun skulde tage en börste og börste stolen af, for hun tykte, den mand så så snalleret ud, og da han så gik, lod hun datteren løbe ud med en otteskilling til ham for at give ham. Han sagde nej tak, han var ingen tigger. Ja, det var en kjön behandling at få i sin broders hus.
     En gårdmand fra Oplev, Lars Jensen hed han, gik ned til Torstedlund for at låne en tønde havre. Men så bankede birkedommeren ham sådan, at blodet løb ned ad hans arme. Dernæst smed de ham ned ad et hönsehus, og der lå han så længe, indtil han blev kjørt hen til Ålborg og bley gjort til soldat i 8 år. Konen og börnene kom så til Arestrup at fa husly, og så kunde hun gå og tigge. Det var hun jo nødt til. Manden kom en gang hjem i hans militærklæder for at besøge hans familie, og så var han også til kirke. Der mödte han birkedommeren, men han vilde ikke hilse på ham.
     Da Knud Tejl ikke skulde være birkedommer længere, kom han til Hjedsbæk, men det var nogle Fandens lange dage, han havde der, for han blev syg og sengeliggende og lå længe. Endelig hængte han sig i hans sengebånd. Hans datter der kom ind og så, han hængte der, hun fik et rörelse efter det.
     Fra den birkedommers tid kan a fortælle endnu en historie. To mænd fra Skårup gik ude ved noget kjærværk ved en bæk i skoven. Så siger den ene: "Hvad er det, her ligger?" Den anden siger: »Tu, det er vel noget skarn af et hoved. Nej, det er ikke." Han pirrede til side med hans kjæp, og da var der et barn inde i det. Så siger de til hinanden: "Hvad mon vi skal sige om den pige, der ligger her oppe og er syg i Skårup." Det kunde jo ikke være andet, end dether måtte mældes, og så blev pigen kjørt til tinget i Årestrup. Hun var så syg, den gang de kjørte med hende, at hun kunde ikke tåle, vognen gik under hende, og manden döjede sådan med at komme derud til tiden. Så dömte Tejl hende til døden, og da skal han have sagt: "Nu har vi dömt hende hovedet fra, vil kongen nu sætte hende det på igjen, så kan han."