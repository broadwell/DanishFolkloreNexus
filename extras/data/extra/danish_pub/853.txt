Der er en gård i Tøving, der hedder Tinghöjgård, og her boede en gang en gammel mand, der gik sådan noget underlig klædt, han gik altid i nogle gamle brogede læderbukser og så en stor ulden tröje, der hængte og slubrede runden om ham, og endelig en gammel rundpuldet hat på hovedet. Den samme gamle mand gik hen og hængte sig, og siden sagde de, at han spögte på gården og gik, ligesom han gik i levende live. Min gamlefader kom så til at forpagte den gård. Der var sådan en voldsom stor dagligstue, og henne i bagsiden var to senge, der var panelet inde, men i forsiden var forstuedören og kjøkkendören lige for hinanden. Min moder og så deres tjenestepige lå i den ene seng. Så var det en aften ved midnatstide, min moder lå vågen, og månen skinnede ind, så hun kunde se alting, da kom der pludselig en skikkelse ind ad stuedören. Hun kunde tydelig kjende, at det var den her gamle mand, hun havde jo set ham så mange gange, og det var, ligesom han gik ug stod. Hun så ikke, dören gik op, men han skred lige så stille over stuegulvet og keg sig runden omkring. Hun tykte tydelig, hun kunde høre, det sukkede, og endelig skred det ud af kjøkkendören, og så mærkede hun ikke til videre. De kunde aldrig holde deres stalddör lukt om aftenen, og de kunde høre, det slog med den, i hvor tit de lukte den.