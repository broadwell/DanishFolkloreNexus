I Lund i Skåne var der altid sjov og spektakler i kirken, og stolene de lå og var vælt. Præsten han kunde ikke komme ind på, hvordan det kunde være, og vilde gjærne have det opdaget. Men han turde ikke selv være i kirken og opdage det. Så var der en fattig skomager i byen, ham byder han en stor betaling for at gå der op og være der en nat. Ja, det vilde skomageren også godt gå ind på, men han vilde have et lys med sig, og så vilde han have præsten til at skrive Herrens bön i en stor krinds runden om sig, og så måtte han ikke gå ud, inden præsten han kom og sagde: "Kom så i Jesu Kristi navn." Han vilde jo sidde og skomagerere inden i den krinds. Straks da han var kommen i kirken og havde begyndt på arbejdet, så kommer der én, som lignede præsten. Han siger: "Kom i navn." Nej, han gik ikke, for Guds navn det var jo ikke med. Omsider så kom der så mange i kirke, og der var en præst, der trådte op på prækestolen. Der kom nu flere præster til skomageren og sagde: "Kom i navn." Han vilde ikke uden kredsen og blev siddende. Endelig langt om længe så kom de og vilde sælge ham et skind. Da rækker han hans kjæp ud, der skulde de lægge skindet æpå, og så fik han det ind til sig.   Anden dagen så kom præsten og sagde: "Kom så i Jesu Kristi navn." Nu var han ikke ræd for at følge med. Så viste han præsten det skind, og det var af en dødning. Skindet det blev fæst på kirkedören, og så holdt spektaklet op. Men de kunde ligevel ikke få kirken helt opbygget, der var nogle sten, de ikke kunde få til at ligge.