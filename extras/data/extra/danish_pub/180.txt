Der er en Høj østen for Hjørring, lige norden for den østre Plantage, den kaldes Femhøj. Den var der Bjærgtrolde i, og Folk saa mange Gange om Aftenen, at Højen stod paa en 6, 8 Støtter, og Troldene de dandsede derinde. Saa kommer en af deher Bjærgfolk til at snakke med en Mand fra Hjørring en Aften og siger til ham: "I Morgen flytter vi." — "Hvad for noget?" siger Manden. "Jo, for vi kan ikke være her for Hjørring Dingdanger." De rejste saa til Rusland, og der skal alle de Smaafyre endnu være. Det Kram var ellers saa slemt til at stjæle, og da saa Folk kom i med at slaa Kors for alting, saa kunde de ikke faa Føden og blev nødte til at rejse for ikke at sulte ihjel.