Fra Börglum by til Vollerup by går der en stor hede, som kaldes Skrolles hede. Den er rundt ombygget af steder, og i et af dem boer en nisse, som passer mandens køer om vinteren, så at de ser meget bedre ud end andres. Men nissen vil også have sin lön derfor, han vil have et fad sødgrød med smör i, og træffer det sig, at der er lovlig lidt, så hævner han sig meget. En aften, da han som sædvanlig kom for at få sin grød, fandt han ikke smör deri og blev da naturligvis meget fornærmet, samt besluttede at hævne sig. Han gik så ned i stalden og tog fat på den störste og bedste ko, der fandtes, tog den ved hornene og vred halsen om på den. Da han nu havde siddet og gottet sig en stund over sin hævn, kom han dog i tanker om, at det var bedst at spise sin grød alligevel. Nu fandt han smörret på bunden af fadet, ti det var skjult af pigerne for at narre ham lidt. Så fortrød han rigtig nok, hvad han havde gjort, og besluttede at gjøre det godt igjen. Han tog da den døde ko på nakken, og gik med den hen over heden til en anden stor gård, hvor han vidste, at der stod en ko af samme lod og lige så god, tog så den levende ko på nakken og bar den tilbage. Da han nu havde fået deno ind i stalden og bundet, klagede han sig slemt i sin ryg: "Aå håå, mi ryg, Skrålles hie wa lång, å den røø kow wa tång, åå håå, mi ryg." Han sagde det så höjt, at folkene nede i gården kunde høre det.