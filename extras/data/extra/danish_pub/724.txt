To karle er henne at grave splittörv, og så lægger de dem, da de har fået deres middagsmad, og den ene han falder straks i sövn. Da ser den anden, at der render en hvid mus ud af hans mund, og der er en bæk, der render den hen og febler og febler, og han rejser sig og går hen og lægger hans spade over bækken, det var sådan en lang krogen spade. Så render musen der over. På den anden side var der en stor myretue med hestemyrer, og der render musen ind i tuen. Lidt efter kommer den og render ind i halsen af karlen igjen. Da han vågner, begynder han at ravsle. Den anden taler ikke om noget. "A har haft sådan en slem dröm og været i sådan en fare," siger han, der sov. "Hvad da?" siger den anden. "A skulde over et vand, og det kunde a ikke, men så kom der nogen og lagde en bro, a kom ad, og der ovre var så mange penge, det var forfærdelig, de penge, der var." Den anden karl tav endnu stille og sagde ingen ting, og de gik hjem. Siden gik den anden karl tilbage og kastede myretuen til side, og der finder han en kjedel fuld af penge.   Den tog han så og tilegnede sig.