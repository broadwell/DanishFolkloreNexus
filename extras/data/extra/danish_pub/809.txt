Henne på Lundbjærg mark er tre höje. En aften for mange år siden kom der to herrer fra Kjöbenhavn til et skovfogedsted om aftenen og sagde til de gamle skovfogedfolk: "Kan I vise os den höj, der ligger östen for Værum Øled, for den skal være rigere end kongens skatkammer". Det havde de nemlig læst i nogle gamle bøger ovre i Kjöbenhavn. Så tænkte de gamle folk: "Hilledød, det må vi drage os nytte af". De beværtede de rejsende herrer godt og viste dem næste dagen af de andre to höje, og altså ikke den rigtige. De fremmede gravede så i höjen i flere dage, men fandt ingen ting og rejste da til Kjöbenhavn igjen. Da de var så vel afrejste, så gravede de gamle skovfoged -folk i den rigtige höj, som rigdommen var i, og så fandt de en masse guld og sølv samt et stort rustent riddersværd. De bar hele herligheden hjem i deres lille hus og var meget henrykt over deres velstand. Men da natten kom, blev der en rumsteren og en anstalt, så de kunde ikke være i hytten, og de måtte våge den ganske nat. Den påfølgende dag var der ingen ting i vejen, men så snart det blev mørkt, begyndte den samme rumsteren. Det varede i den måde i tre nætter, så rejste manden hen og rådførte sig med en klog mand. Han sagde, at de skulde tage sværdet og bære det derop igjen og grave det ned, det skulde nok hjælpe. Så gjorde de det, og det hjalp, da de først blev af med sværdet, og nu var de blevne til rige folk.