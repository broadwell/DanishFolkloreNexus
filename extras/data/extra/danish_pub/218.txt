For en 60, 70 år siden var der en stærk mand ude i Dronninglund skov, de kaldte ham den store Kræn Buur. Han var så stærk, at han kunde rykke et træ op med rod, når det ikke var ret stort, og han havde da en seks, otte mands styrke. Han kunde ene mand læsse et træ på en vogn, som to heste i de tider ikke kunde trække ; men vejene var jo også dårlige. — Når folk så kom i skoven og havde fældet et træ i en dal eller i siden af en bakke, så kunde de spænde bæsterne for den ene ende, og han kunde da tage den anden ende og bære op. Han kunde bære roden, når hestene blot kunde trække toppen. Stor var han jo, noget over tre alen, og for var han tillige med.